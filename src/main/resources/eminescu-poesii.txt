MIHAI EMINESCU

Poesii (1884)

Ediție alfa

Comanescu.ro





Corecturi: A Reader

cartibunegratis.blogspot.com





Despre ediție




Nu există nicăieri pe Internet un e-book gratuit, civilizat, cu poeziile lui Eminescu. Cum în ultima vreme citesc aproape numai pe Kindle, din motive pe care le-am explicat la mine pe blog, asta mă revoltă, mai ales că textele poetului sunt public domain.

Când spun “civilizat”, mă gândesc la o ediție uşor de citit, fără probleme tehnice, cu toate diacriticele la locul lor, incluzând poezii care pot fi înțelese şi gustate de oricine, într-un format care să poată fi citit pe majoritatea tabletelor, smartphone-urilor şi e-book readerelor contemporane. În sensul selecției, o asemenea ediție mă depăşeşte, dar ştiu foarte bine că ea există deja: e vorba de Poesiile datate 1884 şi publicate în decembrie 1883 de Titu Maiorescu. Am găsit textele pe Wikisource, mai puțin prefața, aşa că la sfârşitul celor 64 de poezii am adăugat studiul Eminescu şi poeziile lui al aceluiaşi Maiorescu, publicat la puțină vreme după moartea poetului, în 1889.

Sper că, aşa lipsit de pretenții cum e, volumaşul a ieşit prietenos şi uşor de folosit. E un fel de e-book de buzunar, pe care îl văd mai degrabă pe smartphone decât pe tabletă sau Kindle şi care poate fi dus peste tot şi răsfoit oriunde, cu texte care pot fi citite şi de către copiii de şcoală. Motivul e nebanal: cu siguranță, ăsta e şi spiritul în care Maiorescu a gândit volumul glamour şi relevant (în ciuda adăugirilor şi relativizărilor ulterioare) din 1883. (Iulian Comanescu)

P.S.: Detaliile tehnice şi e-mail-ul la care puteți trimite corecturi le găsiți la sfârşit, fiindcă mă enervează licențele, disclaimerele şi toate celelalte lucruri cu care încep volumele electronice. Deja v-am plictisit destul.





~~~





Am adăugat eu prefața originală a primei ediții Maiorescu, pe care am găsit-o citată de Perpessicius în introducerea volumului I al ediției de Opere complete a Academiei. (A Reader)





Prefața primei ediții





Colecția de față cuprinde toate poesiile lui Eminescu publicate în Convorbiri Literare de vre-o doisprezece ani încoace, precum şi cele aflate până acum numai în manuscript pe la unele persoane particulare.

Publicarea se face în lipsa poetului din țară. El a fost totdeauna prea impersonal şi prea nepăsător de soarta lucrărilor sale, pentru a fi putut fi înduplecat să se îngrijească însuşi de o asemenea culegere, cu toată stăruința amicilor săi literari.

Poesiile, aşa cum se prezintă în paginele următoare, nu sunt dar revăzute de Eminescu şi sunt prin urmare lipsite de îndreptările ce avea de gând să le facă, cel puțin la cele vechi ( Venere şi Madonă, Mortua est, Egipetul, Noaptea, Înger de pază, Împărat şi proletar, Rugăciunea unui Dac, Înger şi demon).

Dacă totuşi am publicat şi aceste poezii, împreună cu celelalte, aşa cum se găsesc, am făcut-o dintr'un simțimânt de datorie literară. Trebuiau să devie mai uşor accesibile pentru iubitorii de literatura noastră toate scrierile poetice, chiar şi cele începătoare, ale unui autor, care a fost înzestrat cu darul de a întrupa adânca sa simțire şi cele mai înalte gândiri într'o frumuseță de forme, subt al cărei farmec limba română pare a primi o nouă viață.

Bucureşti, Decemvrie 1883.





T. MAIORESCU





Singurătate




Cu perdelele lăsate,

şed la masa mea de brad,

Focul pâlpâie în sobă,

Iară eu pe gânduri cad.



Stoluri, stoluri trec prin minte

Dulci iluzii. Amintiri

Țârâiesc încet ca greeri

Pintre negre, vechi zidiri,



Sau cad grele, mângâioase

şi se sfarmă-n suflet trist,

Cum în picuri cade ceara

La picioarele lui Crist.



În odaie prin unghere

S-a țesut păinjeniş

şi prin cărțile în vravuri

Umblă şoarecii furiş.



În această dulce pace

Îmi ridic privirea-n pod

şi ascult cum învelişul

De la cărți ei mi le rod.



Ah! de câte ori voit-am

Ca să spânzur lira-n cui

şi un capăt poeziei

şi pustiului să pui!



Dar atuncea, greeri, şoareci,

Cu uşor-măruntul mers,

Readuc melancolia-mi,

Iară ea se face vers.



Câteodată... prea arare...

A târziu când arde lampa,

Inima din loc îmi sare

Când aud că sună cleampa...



Este Ea. Deşarta casă

Dintr-o dată-mi pare plină,

În privazul negru-al vieții-mi

E-o icoană de lumină.



şi mi-i ciudă cum de vremea

Să mai treacă se îndură,

Când eu stau şoptind cu draga

Mână-n mână, gură-n gură.





Lasă-ți lumea ta uitată




Lasă-ți lumea ta uitată,

Mi te dă cu totul mie,

De ți-ai da viața toată,

Nime-n lume nu ne ştie.



Vin' cu mine, rătăceşte

Pe cărări cu cotituri,

Unde noaptea se trezeşte

Glasul vechilor păduri.



Printre crengi scânteie stele,

Farmec dând cărării strâmte,

şi afară doar de ele

Nime-n lume nu ne simte.



Părul tău ți se desprinde

şi frumos ți se mai şede,

Nu zi ba de te-oi cuprinde,

Nime-n lume nu ne vede.



Tânguiosul bucium sună,

L-ascultăm cu-atâta drag,

Pe când iese dulcea lună

Dintr-o rarişte de fag.



Îi răspunde codrul verde

Fermecat şi dureros,

Iară sufletu-mi se pierde

După chipul tău frumos.



Te desfaci c-o dulce silă,

Mai nu vrei şi mai te laşi,

Ochii tăi sunt plini de milă,

Chip de înger drăgălaş.



Iată lacul. Luna plină,

Poleindu-l, îl străbate;

El, aprins de-a ei lumină,

Simte-a lui singurătate.



Tremurând cu unde-n spume,

Între trestie le farmă

şi visând o-ntreagă lume

Tot nu poate să adoarmă.



De-al tău chip el se pătrunde

Ca oglinda îl alege —

Ce priveşti zâmbind în unde?

Eşti frumoasă, se-nțelege.



Înălțimile albastre

Pleacă zarea lor pe dealuri,

Arătând privirii noastre

Stele-n ceruri, stele-n valuri.



E-un miros de tei în crânguri,

Dulce-i umbra de răchiți,

şi suntem atât de singuri

şi atât de fericiți!



Numai luna printre ceață

Varsă apelor văpaie,

şi te află strânsă-n brațe,

Dulce dragoste bălaie.





şi dacă ramuri bat în geam




şi dacă ramuri bat în geam

şi se cutremur plopii,

E ca în minte să te am

şi-ncet să te apropii.



şi dacă stele bat în lac

Adâncu-i luminându-l,

E ca durerea mea s-o-mpac

Înseninându-mi gândul.



şi dacă norii deşi se duc

De iese-n luciu luna,

E ca aminte să-mi aduc

De tine-ntotdeauna.





Pajul Cupidon...




Pajul Cupidon, vicleanul,

Mult e rău şi alintat,

Cu copii se hârjoneşte,

Iar la dame doarme-n pat.



De lumină ca tâlharii

Se fereşte binişor,

Pe fereşti se suie noaptea

Dibuind încetişor;



Cordeluțe şi nimicuri,

Iată toate-a lui averi...

Darnic când nu vrei nici una

şi zgârcit dacă le ceri.



În volumul ros de molii

Cauți noaptea adevăr

şi-ntâlneşti lipită-n file

Vița-i galbănă de păr.



El dă gânduri nențelese

Vârstei crude şi necoapte,

Cu icoane luminoase

O îngână-ntreaga noapte.



Când de-o sete sufletească

E cuprinsă fata mică —

A dormit cu ea alături

Ca doi pui de turturică.



E sfios ca şi copiii,

Dar zâmbirea-i e vicleană;

Dară galeşi îi sunt ochii

Ca şi ochii de vădană.



Gât şi umere frumoase,

Sânuri albe şi rotunde

El le ține-mbrățişate

şi cu mânile le-ascunde.



De te rogi frumos de dânsul,

Îndestul e de hain

Vălul alb de peste toate

Să-l înlăture puțin.





Ce te legeni, codrule




În formă populară



— „Ce te legeni, codrule,

Fără ploaie, fără vânt,

Cu crengile la pământ?"

– „De ce nu m-aş legăna,

Dacă trece vremea mea!

Ziua scade, noaptea creşte

şi frunzişul mi-l răreşte.

Bate vântul frunza-n dungă —

Cântăreții mi-i alungă;

Bate vântul dintr-o parte —

Iarna-i ici, vara-i departe.

şi de ce să nu mă plec,

Dacă păsările trec!

Peste vârf de rămurele

Trec în stoluri rândunele,

Ducând gândurile mele

şi norocul meu cu ele.

şi se duc pe rând pe rând,

Zarea lumii-ntunecând,

şi se duc ca clipele,

Scuturând aripele,

şi mă lasă pustiit,

Veştejit şi amorțit

şi cu doru-mi singurel,

De mă-ngân numai cu el!"





Melancolie




Părea că printre nouri s-a fost deschis o poartă,

Prin care trece albă regina nopții moartă. —

O, dormi, o, dormi în pace printre făclii o mie

şi în mormânt albastru şi-n pânze argintie,

În mausoleu-ți mândru, al cerurilor arc,

Tu adorat şi dulce al nopților monarc!

Bogată în întinderi stă lumea-n promoroacă,

Ce sate şi câmpie c-un luciu văl îmbracă;

Văzduhul scânteiază şi ca unse cu var

Lucesc zidiri, ruine pe câmpul solitar.

şi țintirimul singur cu strâmbe cruci veghează,

O cucuvaie sură pe una se aşează,

Clopotnița trosneşte, în stâlpi izbeşte toaca,

şi străveziul demon prin aer când să treacă,

Atinge-ncet arama cu zimții-aripei sale

De-auzi din ea un vaier, un aiurit de jale.

Biserica-n ruină

Stă cuvioasă, tristă, pustie şi bătrână,

şi prin fereste sparte, prin uşi țiuie vântul —

Se pare că vrăjeşte şi că-i auzi cuvântul —

Năuntrul ei pe stâlpii-i, păreți, iconostas,

Abia conture triste şi umbre au rămas;

Drept preot toarce-un greier un gând fin şi obscur,

Drept dascăl toacă cariul sub învechitul mur.



.......................................................................



Credința zugrăveşte icoanele-n biserici —

şi-n sufletu-mi pusese poveştile-i feerici,

Dar de-ale vieții valuri, de al furtunii pas

Abia conture triste şi umbre-au mai rămas.

În van mai caut lumea-mi în obositul creier,

Căci răguşit, tomnatec, vrăjeşte trist un greier;

Pe inima-mi pustie zadarnic mâna-mi țiu,

Ea bate ca şi cariul încet într-un sicriu.

şi când gândesc la viața-mi, îmi pare că ea cură

Încet repovestită de o străină gură,

Ca şi când n-ar fi viața-mi, ca şi când n-aş fi fost.

Cine-i acel ce-mi spune povestea pe de rost

De-mi țin la el urechea — şi râd de câte-ascult

Ca de dureri străine?... Parc-am murit de mult.





Rugăciunea unui dac




Pe când nu era moarte, nimic nemuritor,

Nici sâmburul luminii de viață dătător,

Nu era azi, nici mâne, nici ieri, nici totdeuna,

Căci unul erau toate şi totul era una;

Pe când pământul, cerul, văzduhul, lumea toată

Erau din rândul celor ce n-au fost niciodată,

Pe-atunci erai Tu singur, încât mă-ntreb în sine-mi

Au cine-i zeul cărui plecăm a noastre inemi?



El singur zeu stătut-au nainte de-a fi zeii

şi din noian de ape puteri au dat scânteii,

El zeilor dă suflet şi lumii fericire,

El este-al omenimei isvor de mântuire

Sus inimile voastre! Cântare aduceți-i,

El este moartea morții şi învierea vieții!



şi el îmi dete ochii să văd lumina zilei,

şi inima-mi împlut-au cu farmecele milei,

În vuietul de vânturi auzit-am a lui mers

şi-n glas purtat de cântec simții duiosu-i viers,

şi tot pe lâng-acestea cerşesc înc-un adaos

Să-ngăduie intrarea-mi în vecinicul repaos!



Să blesteme pe-oricine de mine-o avea milă,

Să binecuvânteze pe cel ce mă împilă,

S-asculte orice gură, ce-ar vrea ca să mă râdă,

Puteri să puie-n brațul ce-ar sta să mă ucidă,

ş-acela dintre oameni devină cel întâi

Ce mi-a răpi chiar piatra ce-oi pune-o căpătâi.



Gonit de toată lumea prin anii mei să trec,

Pân' ce-oi simți că ochiu-mi de lacrime e sec,

Că-n orice om din lume un duşman mi se naşte,

C-ajung pe mine însumi a nu mă mai cunoaşte,

Că chinul şi durerea simțirea-mi a-mpietrit-o,

Că pot să-mi blestem mama, pe care am iubit-o —

Când ura cea mai crudă mi s-a părea amor…

Poate-oi uita durerea-mi şi voi putea sa mor.



Străin şi făr' de lege de voi muri — atunce

Nevrednicu-mi cadavru în uliță l-arunce,

ş-aceluia, Părinte, să-i dai coroană scumpă,

Ce-o să amuțe cânii, ca inima-mi s-o rumpă,

Iar celui ce cu pietre mă va izbi în față,

Îndură-te, stăpâne, şi dă-i pe veci viață!



Astfel numai, Părinte, eu pot să-ți mulțumesc

Că tu mi-ai dat în lume norocul să trăiesc.

Să cer a tale daruri, genunchi şi frunte nu plec,

Spre ură şi blestemuri aş vrea să te înduplec,

Să simt că de suflarea-ți suflarea mea se curmă

şi-n stingerea eternă dispar fără de urmă!





Pe aceeaşi ulicioară...




Pe aceeaşi ulicioară

Bate luna la fereşti,

Numai tu de după gratii

Vecinic nu te mai iveşti!



şi aceiaşi pomi în floare

Crengi întind peste zaplaz,

Numai zilele trecute

Nu le fac să fie azi.



Altul este al tău suflet,

Alții ochii tăi acum,

Numai eu, rămas acelaşi,

Bat mereu acelaşi drum.



Ah, subțire şi gingaşă

Tu păşeai încet, încet,

Dulce îmi veneai în umbra

Tăinuitului boschet



şi lăsându-te la pieptu-mi,

Nu ştiam ce-i pe pământ,

Ne spuneam atât de multe

Făr-a zice un cuvânt.



Sărutări erau răspunsul

La-ntrebări îndeosebi,

şi de alte cele-n lume

N-aveai vreme să întrebi.



şi în farmecul vieții-mi

Nu ştiam că-i tot aceea

De te razimi de o umbră

Sau de crezi ce-a zis femeia.



Vântul tremură-n perdele

Astăzi ca şi alte dăți,

Numai tu de după ele

Vecinic nu te mai arăți!





De câte ori, iubito...




De câte ori, iubito, de noi mi-aduc aminte,

Oceanul cel de gheață mi-apare înainte

Pe bolta alburie o stea nu se arată,

Departe doară luna cea galbenă — o pată;

Iar peste mii de sloiuri de valuri repezite

O pasăre pluteşte cu aripi ostenite,

Pe când a ei pereche nainte tot s-a dus

C-un pâlc întreg de pasări, pierzându-se-n apus.

Aruncă pe-a ei urmă priviri suferitoare,

Nici rău nu-i pare-acuma, nici bine nu... ea moare,

Visându-se-ntr-o clipă cu anii înapoi.



................................................................



Suntem tot mai departe deolaltă amândoi,

Din ce în ce mai singur mă-ntunec şi îngheț,

Când tu te pierzi în zarea eternei dimineți.





O, rămâi...




"O, rămâi, rămâi la mine —

Te iubesc atât de mult!

Ale tale doruri toate

Numai eu ştiu să le-ascult;



În al umbrei întuneric

Te asamăn unui prinț,

Ce se uit-adânc în ape

Cu ochi negri şi cuminți;



şi prin vuietul de valuri,

Prin mişcarea naltei ierbi,

Eu te fac s-auzi în taină

Mersul cârdului de cerbi



Eu te văd răpit de farmec

Cum îngâni cu glas domol,

În a apei strălucire

Întinzând piciorul gol



şi privind în luna plină

La văpaia de pe lacuri,

Anii tăi se par ca clipe,

Clipe dulci se par ca veacuri."



Astfel zise lin pădurea,

Bolți asupră-mi clătinând —

şuieram l-a ei chemare

ş-am ieşit în câmp râzând.



Astăzi chiar de m-aş întoarce

A-nțelege n-o mai pot...

Unde eşti, copilărie,

Cu pădurea ta cu tot?





Despărțire




Să cer un semn, iubito, spre-a nu te mai uita?

Te-aş cere doar pe tine, dar nu mai eşti a ta;

Nu floarea vestejită din părul tău bălaiu,

Căci singura mea rugă-i uitării să mă dai.



La ce simțirea crudă a stinsului noroc

Să nu se sting' asemeni, ci 'n veci să stea pe loc?

Tot alte unde-i sună aceluiaşi pârău:

La ce statornicia părerilor de rău,

Când prin această lume să trecem ne e scris

Ca visul unei umbre şi umbra unui vis?

La ce de-acu 'nainte tu grija mea s'o porți?

La ce să măsuri anii ce sboară peste morți?

Tot una-i dacă astăzi sau mâne o să mor,

Când voiu să-mi piară urma în mintea tuturor,

Când voiu să uiți norocul visat de amândoi.

Trezindu-te, iubito, cu anii înapoi,

Să fie neagră umbra în care-oiu fi pierit,

Ca şi când niciodată noi nu ne-am fi găsit,

Ca şi când anii mândri de dor ar fi deşerți —

Că te-am iubit atâta putea-vei tu să ierți?

Cu fața spre părete mă lasă prin străini,

Să 'nghețe sub pleoape a ochilor lumini,

şi când se va întoarce pământul în pământ,

Au cine o să ştie de unde-s, cine sunt?

Cântări tânguitoare prin zidurile reci

Cerşi-vor pentru mine repaosul de veci;

Ci eu aş vrea ca unul, venind de mine-aproape,

Să-mi spuie al tău nume pe 'nchisele-mi pleoape,

Apoi — de vor — m'arunce în margine de drum...

Tot îmi va fi mai bine ca 'n ceasul de acum.

Din zare depărtată răsar' un stol de corbi,

Să 'ntunece tot cerul pe ochii mei cei orbi,

Răsar' o vijelie din margini de pământ,

Dând pulberea-mi țărânii şi inima-mi la vânt...



Ci tu rămâi în floare ca luna lui April,

Cu ochii mari şi umezi, cu zâmbet de copil,

Din cât eşti de copilă să 'ntinereşti mereu,

şi nu mai şti de mine, că nu m'oiu şti nici eu.





Crăiasa din poveşti





Neguri albe, strălucite

Naşte luna argintie,

Ea le scoate peste ape,

Le întinde pe câmpie;



S-adun flori în şezătoare

De painjen tort să rumpă,

şi anină-n haina nopții

Boabe mari de piatră scumpă.



Lângă lac, pe care norii

Au urzit o umbră fină,

Ruptă de mişcări de valuri

Ca de bulgări de lumină,



Dându-şi trestia-ntr-o parte,

Stă copila lin plecată,

Trandafiri aruncă roşii

Peste unda fermecată.



Ca să vad-un chip, se uită

Cum aleargă apa-n cercuri,

Căci vrăjit de mult e lacul

De-un cuvânt al Sfintei Miercuri;



Ca să iasă chipu-n față,

Trandafiri aruncă tineri,

Căci vrăjiți sunt trandafirii

De-un cuvânt al Sfintei Vineri.



Ea se uită... Păru-i galben,

Fața ei lucesc în lună,

Iar în ochii ei albaştri

Toate basmele s-adună.





Odă


(în metru antic)




Nu credeam să învăț a muri vrodată;

Pururi tânăr, înfăşurat în manta-mi,

Ochii mei nălțam visător la steaua

Singurătății.



Când deodată tu răsărişi în cale-mi,

Suferință tu, dureros de dulce...

Pân-în fund băui voluptatea morții

Nendurătoare.



Jalnic ard de viu chinuit ca Nessus,

Ori ca Hercul înveninat de haina-i;

Focul meu a-l stinge nu pot cu toate

Apele mării.



De-al meu propriu vis, mistuit mă vaiet,

Pe-al meu propriu rug, mă topesc în flacări...

Pot să mai renviu luminos din el ca

Pasărea Phoenix?



Piară-mi ochii turburători din cale,

Vino iar în sân, nepăsare tristă;

Ca să pot muri liniştit, pe mine

Mie redă-mă!





La mijloc de codru des




În formă populară



La mijloc de codru des

Toate păsările ies,

Din huceag de aluniş

La voiosul luminiş,

Luminiş de lângă baltă,

Care-n trestia înaltă

Legănându-se din unde,

În adâncu-i se pătrunde

şi de lună şi de soare

şi de păsări călătoare,

şi de lună şi de stele

şi de zbor de rândunele

şi de chipul dragei mele.





Venere şi Madonă




Ideal pierdut în noaptea unei lumi ce nu mai este,

Lume ce gândea în basme şi vorbea în poezii,

O! te văd, te-aud, te cuget, tânără şi dulce veste

Dintr-un cer cu alte stele, cu-alte raiuri, cu alți zei.



Venere, marmură caldă, ochi de piatră ce scânteie,

Braț molatic ca gândirea unui împărat poet,

Tu ai fost divinizarea frumuseții de femeie,

A femeiei, ce şi astăzi tot frumoasă o revăd.



Rafael, pierdut în visuri ca-ntr-o noapte înstelată,

Sufletu-mbătat de raze şi d-eterne primăveri,

Te-a văzut şi-a visat raiul cu grădini îmbălsămate,

Te-a văzut plutind regină pintre îngerii din cer



şi-a creat pe pânza goală pe Madona Dumnezeie,

Cu diademă de stele, cu surâsul blând, vergin,

Fața pală-n raze blonde, chip de înger, dar femeie,

Căci femeia-i prototipul îngerilor din senin.



Astfel eu, pierdut în noaptea unei vieți de poezie,

Te-am văzut, femeie stearpă, fără suflet, fără foc,

şi-am făcut din tine-un înger, blând ca ziua de magie,

Când în viața pustiită râde-o rază de noroc.



Am văzut fața ta pală de o bolnavă beție,

Buza ta învinețită de-al corupției muşcat,

ş-am zvârlit asupră-ți, crudo, vălul alb de poezie

şi paloarei tale raza inocenței eu i-am dat.



Ți-am dat palidele raze ce-nconjoară cu magie

Fruntea îngerului-geniu, îngerului-ideal,

Din demon făcui o sântă, dintr-un chicot, simfonie,

Din ochirile-ți murdare, ochiu-aurorei matinal.



Dar azi vălul cade, crudo! dismețit din visuri sece,

Fruntea mea este trezită de al buzei tale-ngheț.

şi privesc la tine, demon, şi amoru-mi stins şi rece,

Mă învață cum asupră-ți eu să caut cu dispreț!



Tu îmi pari ca o bacantă, ce-a luat cu-nşelăciune

De pe-o frunte de fecioară mirtul verde de martir,

O fecioar-a cărei suflet era sânt ca rugăciunea,

Pe când inima bacantei e spasmodic, lung delir.



O, cum Rafael creat-a pe Madona Dumnezeie,

Cu diadema-i de stele, cu surâsul blând, vergin,

Eu făcut-am zeitate dintr-o palidă femeie,

Cu inima stearpă, rece şi cu suflet de venin!



*



Plângi, copilă? — C-o privire umedă şi rugătoare

Poți din nou zdrobi şi frânge apostat-inima mea?

La picioare-ți cad şi-ți caut în ochi negri-adânci ca marea,

şi sărut a tale mâne, şi-i întreb de poți ierta.



şterge-ți ochii, nu mai plânge!... A fost crudă-nvinuirea,

A fost crudă şi nedreaptă, fără razim, fără fond.

Suflete! de-ai fi chiar demon, tu eşti sântă prin iubire,

şi ador pe acest demon cu ochi mari, cu părul blond.





Iubind în taină...

(Sonet)





Iubind în taină am păstrat tăcere,

Gândind că astfel o să-ți placă ție,

Căci în priviri citeam o veşnicie

De-ucigătoare visuri de plăcere.



Dar nu mai pot. A dorului tărie

Cuvinte dă duioaselor mistere;

Vreau să mă-nec de dulcea-nvăpăiere

A celui suflet ce pe al meu ştie.



Nu vezi că gura-mi arsă e de sete

şi-n ochii mei se vede-n friguri chinu-mi,

Copila mea cu lungi şi blonde plete?



Cu o suflare răcoreşti suspinu-mi,

C-un zâmbet faci gândirea-mi să se-mbete.

Fă un sfârşit durerii… vin’ la sânu-mi.





Afară-i toamnă

(Sonet)





Afară-i toamnă, frunza 'mprăştiată,

Iar vântul svârlă 'n geamuri grele picuri;

şi tu citeşti scrisori din roase plicuri

şi într’un ceas gândeşti la viața toată.



Pierzându-ți timpul tău cu dulci nimicuri,

N-ai vrea ca nimeni 'n uşa ta să bată;

Dar şi mai bine-i, când afară-i sloată,

Să stai visând la foc, de somn să picuri.



şi eu astfel mă uit din jeț pe gânduri,

Visez la basmul vechiu al zânei Dochii,

În juru-mi ceața creşte rânduri-rânduri;



De odat’aud foşnirea unei rochii,

Un moale pas abia atins de scânduri...

Iar mâni subțiri şi reci mi-acoper ochii.





Sunt ani la mijloc

(Sonet)




Sunt ani la mijloc şi incă mulți vor trece

Din ceasul sfânt în care ne-ntâlnirăm,

Dar tot mereu gândesc cum ne iubirăm,

Minune cu ochi mari şi mână rece.



O, vino iar! Cuvinte dulci inspiră-mi,

Privirea ta asupra mea se plece,

Sub raza ei mă lasă a petrece

şi cânturi nouă smulge tu din liră-mi.



Tu nici nu ştii a ta apropiere

Cum inima-mi de-adânc o linişteşte,

Ca răsărirea stelei în tăcere;



Iar când te văd zâmbind copilăreşte,

Se stinge-atunci o viață de durere,

Privirea-mi arde, sufletul îmi creşte.





Când însuşi glasul...

(Sonet)




Când însuşi glasul gândurilor tace,

Mă-ngână cântul unei dulci evlavii —

Atunci te chem; chemarea-mi asculta-vei?

Din neguri reci plutind te vei desface?



Puterea nopții blând însenina-vei

Cu ochii mari şi purtători de pace?

Răsai din umbra vremilor încoace,

Ca să te văd venind — ca-n vis, aşa vii!



Cobori încet... aproape, mai aproape,

Te pleacă iar zâmbind peste-a mea față,

A ta iubire c-un suspin arat-o,



Cu geana ta m-atinge pe pleoape,

Să simt fiorii strângerii în brațe —

Pe veci pierduto, vecinic adorato!





Trecut-au anii...

(Sonet)




Trecut-au anii ca nori lungi pe şesuri

şi niciodată n-or să vie iară,

Căci nu mă-ncântă azi cum mă mişcară

Poveşti şi doine, ghicitori, eresuri,



Ce fruntea-mi de copil o-nseninară,

Abia-nțelese, pline de-nțelesuri —

Cu-a tale umbre azi în van mă-mpresuri,

O, ceas al tainei, asfințit de sară.



Să smulg un sunet din trecutul vieții,

Să fac, o, suflet, ca din nou să tremuri

Cu mâna mea în van pe liră lunec;



Pierdut e totu-n zarea tinereții

şi mută-i gura dulce-a altor vremuri,

Iar timpul creşte-n urma mea... mă-ntunec!





Veneția

(Sonet)





(după Gaetano Cerri)





S-a stins viața falnicei Veneții,

N-auzi cântări, nu vezi lumini de baluri;

Pe scări de marmură, prin vechi portaluri,

Pătrunde luna, înălbind păreții.



Okeanos se plânge pe canaluri...

El numa-n veci e-n floarea tinereții,

Miresei dulci i-ar da suflarea vieții,

Izbeşte-n ziduri vechi, sunând din valuri.



Ca-n țintirim tăcere e-n cetate.

Preot rămas din a vechimii zile,

San Marc sinistru miezul nopții bate.



Cu glas adânc, cu graiul de Sibile,

Rosteşte lin în clipe cadențate

"Nu-nvie morții — e-n zadar, copile".





Dorința





Vino-n codru la izvorul

Care tremură pe prund,

Unde prispa cea de brazde

Crengi plecate o ascund.



Si în brațele-mi întinse

Să alergi, pe piept să-mi cazi,

Să-ti desprind din creştet vălul,

Să-l ridic de pe obraz.



Pe genunchii mei şedea-vei,

Vom fi singuri-singurei,

Iar în păr înfiorate

Or să-ți cadă flori de tei.



Fruntea albă-n părul galben

Pe-al meu braț încet s-o culci,

Lăsând pradă gurii mele

Ale tale buze dulci.



Vom visa un vis ferice,

Ingâna-ne-vor c-un cânt

Singuratice izvoare,

Blânda batere de vânt;



Adormind de armonia

Codrului bătut de gânduri,

Flori de tei deasupra noastră

Or să cadă rânduri-rânduri.





Mortua est!




Făclie de veghe pe umezi morminte,

Un sunet de clopot în orele sfinte,

Un vis ce îşi moaie aripa-n amar,

Astfel ai trecut de al lumii hotar.



Trecut-ai când ceru-i câmpie senină,

Cu râuri de lapte şi flori de lumină,

Când norii cei negri par sombre palate,

De luna regină pe rând vizitate.



Te văd ca o umbră de-argint strălucită,

Cu-aripi ridicate la ceruri pornită,

Suind, palid suflet, a norilor schele,

Prin ploaia de raze, ninsoare de stele.



O rază te-nalță, un cântec te duce,

Cu brațele albe pe piept puse cruce,

Când torsul s-aude l-al vrăjilor caier

Argint e pe ape şi aur în aer.



Văd sufletu-ți candid prin spațiu cum trece;

Privesc apoi lutul rămas... alb şi rece,

Cu haina lui lungă culcat în sicriu,

Privesc la surâsu-ți rămas încă viu —



şi-ntreb al meu suflet rănit de-ndoială,

De ce-ai murit, înger cu fața cea pală,

Au nu ai fost jună, n-ai fost tu frumoasă?

Te-ai dus spre a stinge o stea radioasă?



Dar poate acolo să fie castele

Cu arcuri de aur zidite din stele,

Cu râuri de foc şi cu poduri de-argint,

Cu țărmuri de smirnă, cu flori care cânt;



Să treci tu prin ele, o sfântă regină,

Cu păr lung de raze, cu ochi de lumină,

În haină albastră stropită cu aur,

Pe fruntea ta pală cunună de laur.



O, moartea e-un chaos, o mare de stele,

Când viața-i o baltă de vise rebele;

O, moartea-i un secol cu sori înflorit,

Când viața-i un basmu pustiu şi urât. —



Dar poate... o ! capu-mi pustiu cu furtune,

Gândirile-mi rele sugrum cele bune...

Când sorii se sting şi când stelele pică,

Îmi vine a crede că toate-s nimică .



Se poate ca bolta de sus să se spargă,

Să cadă nimicul cu noaptea lui largă,

Să văd cerul negru că lumile-şi cerne

Ca prăzi trecătoare a morții eterne ...



ş-atunci de-ai fi astfel... atunci în vecie

Suflarea ta caldă ea n-o să învie,

Atunci graiu-ți dulce în veci este mut...

Atunci acest înger n-a fost decât lut.



şi totuşi, țărână frumoasă şi moartă,

De racla ta razim eu harfa mea spartă

şi moartea ta n-o plâng, ci mai fericesc

O rază fugită din chaos lumesc.



ş-apoi... cine ştie de este mai bine

A fi sau a nu fi... dar ştie oricine

Că ceea ce nu e, nu simte dureri,

şi multe dureri-s, puține plăceri.



A fi? Nebunie şi tristă şi goală;

Urechea te minte şi ochiul te-nşală ;

Ce-un secol ne zice, ceilalți o deszic.

Decât un vis sarbăd, mai bine nimic.



Văd vise-ntrupate gonind după vise,

Pân' dau în morminte ce-aşteaptă deschise,

şi nu ştiu gândirea-mi în ce să o stâng

Să râd ca nebunii? Să-i blestem? Să-i plâng?



La ce?... Oare totul nu e nebunie?

Au moartea ta, înger, de ce fu să fie?

Au e sens în lume? Tu chip zâmbitor,

Trăit-ai anume ca astfel să mori?

De e sens într-asta, e-ntors şi ateu,

Pe palida-ți frunte nu-i scris Dumnezeu.





Noaptea...




Noaptea potolit şi vânăt arde focul în cămin;

Dintr-un colț pe-o sofă roşă eu în fața lui privesc,

Pân' ce mintea îmi adoarme, pân' ce genele-mi clipesc;

Lumânarea-i stinsă-n casă... somnu-i cald, molatic, lin.



Atunci tu prin întuneric te apropii surânzândă,

Albă ca zăpada iernii, dulce ca o zi de vară;

Pe genunchi îmi şezi, iubito, brațele-ți îmi înconjoară

Gâtul... iar tu cu iubire priveşti fața mea pălindă.



Cu-ale tale brațe albe, moi, rătunde, parfumate,

Tu grumazul îmi înlănțui, pe-al meu piept capul ți-l culci;

ş-apoi ca din vis trezită, cu mânuțe albe, dulci,

De pe fruntea mea cea tristă tu dai vițele-ntr-o parte.



Netezeşti încet şi leneş fruntea mea cea liniştită

şi gândind că dorm, şireato, apeşi gura ta de foc

Pe-ai mei ochi închişi ca somnul şi pe frunte-mi în mijloc

şi surâzi, cum râde visul într-o inimă-ndrăgită.



O! desmiardă, pân' ce fruntea-mi este netedă şi lină,

O! desmiardă, pân-eşti jună ca lumina cea din soare,

Pân-eşti clară ca o rouă, pân-eşti dulce ca o floare,

Pân' nu-i fața mea zbârcită, pân' nu-i inima bătrână.





Egipetul




Nilul mişcă valuri blonde pe câmpii cuprinşi de maur,

Peste el cerul d-Egipet, desfăcut în foc şi aur;

Pe-a lui maluri gălbii, şese, stuful creşte din adânc,

Flori juvaeruri în aer, sclipesc tainice în soare,

Unele-albe, nalte, fragezi, ca argintul de ninsoare,

Alte roşii ca jeratec, alte-albastre, ochi ce plâng.



şi prin tufele de mături, ce cresc verzi, adânce, dese,

Păsări, îmblânzite-n cuiburi, distind penele alese,

Ciripind cu ciocu-n soare, gugiulindu-se cu-amor.

Înecat de vecinici visuri, răsărit din sfinte-isvoară,

Nilul mişc-a lui legendă şi oglinda-i galben-clară

Către marea liniştită, ce îneacă a lui dor.



De-a lui maluri sunt unite câmpii verzi şi țări ferice;

Memphis colo-n depărtare, cu zidirile-i antice,

Mur pe mur, stâncă pe stâncă — o cetate de giganți —

Sunt gândiri arhitectonici de-o grozavă măreție!

Au zidit munte pe munte în antica lor trufie,

I-a-mbrăcat cu-argint ca-n soare să lucească într-un lanț



şi să pară răsărită din visările pustiei,

Din năsipuri argintoase în mişcarea vijeliei,

Ca un gând al mării sfinte, reflectat de cerul cald

ş-aruncat în depărtare... Colo se ridic trufaşe

şi eterne ca şi moartea piramidele-uriaşe,

Racle ce încap în ele epopeea unui scald.



Se-nserează... Nilul doarme şi ies stelele din strungă,

Luna-n mare îşi aruncă chipul şi prin nori le-alungă.

Cine-a deschis piramida şi-năuntru a intrat?

Este regele: în haină de-aur roş şi pietre scumpe

El intră să vad-acolo tot trecutul. — I se rumpe

A lui suflet când priveşte peste-a vremurilor vad.



În zadar guvernă regii lumea cu înțelepciune.

Se-nmulțesc semnele rele, se-mpuțin faptele bune;

În zădar caut-al vieții înțeles nedezlegat.

Iese-n noapte... ş-a lui umbră lungă-ntins se desfăşoară...

Pe-ale Nilului lungi valuri. — Astfel pe-unde de popoară

Umbra gândurilor regii se aruncă-ntunecat...



Ale piramidei visuri, ale Nilului reci unde,

Ale trestiilor sunet ce sub luna ce pătrunde

Par a fi snopuri gigantici de lungi sulițe de-argint,

Toat-a apei, a pustiei şi a nopții măreție

Se unesc să-mbrace mândru veche-acea împărăție,

Să învie în deşerturi şir de visuri ce te mint.



Râul sfânt ne povesteşte cu-ale undelor lui gure

De-a isvorului său taină, despre vremi apuse, sure,

Sufletul se-mbată-n visuri, care-alunecă în zbor.

Palmii risipiți în crânguri, auriți de-a lunei rază,

Nalță zveltele lor trunchiuri. — Noaptea-i clară, luminoasă,

Undele visează spume, cerurile-nşiră nori.



şi în templele mărețe — colonade-n marmuri albe,

Noaptea zeii se preîmblă în vestmintele lor dalbe,

şi al preoților cântec sună-n harfe de argint;

şi la vântul din pustie, la răcoarea nopții brună,

Piramidele, din creştet, aiurind şi jalnic sună;

şi sălbatec se plâng regii în giganticul mormânt.



În zidirea cea antică, sus în frunte-i turnul maur.

Magul priivea pe gânduri în oglinda lui de aur,

Unde-a ceriului mii stele ca-ntr-un centru se adun.

El în mic priveşte-acolo căile lor tăinuite

şi cu varga zugrăveşte drumurile lor găsite

Au aflat sâmburul lumii, tot ce-i drept, frumos şi bun.



şi se poate că spre răul unei ginți efeminate,

Regilor pătați de crime, preoțimei desfrânate,

Magul, paza răzbunării, a citit semnul întors;

ş-atunci vântul ridicat-a tot nisipul din pustiuri,

Astupând cu el oraşe, ca gigantice sicriuri

Unei ginți, ce fără viață-ngreuia pământul stors.



Uraganu-acum aleargă pân' ce caii lui îi crapă;

şi în Nil numai deşertul nisipişul şi-l adapă,

Aşternându-l peste câmpii cei odată înfloriți.

Memphis, Teba, țara-ntreagă coperită-i de ruine,

Prin deşert străbat sălbatec mari familii beduine,

Sorind viața lor de basme prin câmpie nisipiți.



Dar ş-acum, turburând stele pe-ale Nilului lungi unde,

Noaptea flamingo cel roşu, apa-ncet, încet pătrunde,

ş-acum luna arginteşte tot Egipetul antic;

ş-atunci sufletul visează toat-istoria străveche,

Glasuri din trecut străbate l-a prezentului ureche,

Din a valurilor sfadă prorociri se aridic.



ş-atunci Memphis se înalță, argintos gând al pustiei,

Închegare măiestrită din suflarea vijeliei...

Beduini ce stau în lună, o minune o privesc,

Povestindu-şi basme mândre îmbrăcate-n flori şi stele

De oraşul care iese din pustiile de jele;

Din pământ şi de sub mare, s-aud sunete ce cresc.



Marea-n fund clopote are care sună-n orice noapte;

Nilu-n fund grădine are, pomi cu mere de-aur coapte;

Sub nisipul din pustie cufundat e un popor,

Ce cu-oraşele-i deodată se trezeşte şi se duce

Sus în curțile din Memphis, unde-n săli lumină luce;

Ei petrec în vin şi'n chiot orice noapte pân'în zori.





Adio




De-acuma nu te-oi mai vedea,

Rămâi, rămâi cu bine!

Mă voi feri în calea mea

De tine.



De astăzi dar tu fă ce vrei,

De astăzi nu-mi mai pasă

Că cea mai dulce-ntre femei

Mă lasă.



Căci nu mai am de obicei

Ca-n zilele acele,

Să mă îmbăt şi de scântei

Din stele,



Când degerând atâtea dăți,

Eu mă uitam prin ramuri

şi aşteptam să te arăți

La geamuri.



O, cât eram de fericit

Să mergem împreună,

Sub acel farmec liniştit

De lună!



şi când în taină mă rugam

Ca noaptea-n loc să steie,

În veci alături să te am,

Femeie!



Din a lor treacăt să apuc

Acele dulci cuvinte,

De care azi abia mi-aduc

Aminte.



Căci astăzi dacă mai ascult

Nimicurile-aceste,

Îmi pare-o veche, de demult

Poveste.



şi dacă luna bate-n lunci

şi tremură pe lacuri,

Totuşi îmi pare că de-atunci

Sunt veacuri.



Cu ochii serei cei de-ntâi

Eu n-o voi mai privi-o...

De-aceea-n urma mea rămâi —

Adio!





Ce e amorul?




Ce e amorul? E un lung

Prilej pentru durere,

Căci mii de lacrimi nu-i ajung

şi tot mai multe cere.



De-un semn în treacăt de la ea

El sufletul ți-l leagă,

Încât să n-o mai poți uita

Viața ta întreagă.



Dar încă de te-aşteaptă-n prag

În umbră de unghere,

De se-ntâlneşte drag cu drag

Cum inima ta cere



Dispar şi ceruri şi pământ

şi pieptul tău se bate,

şi totu-atârnă de-un cuvânt

şoptit pe jumătate.



Te urmăreşte săptămâni

Un pas făcut alene,

O dulce strângere de mâni,

Un tremurat de gene.



Te urmăresc luminători

Ca soarele şi luna,

şi peste zi de-atâtea ori

şi noaptea totdeauna.



Căci scris a fost ca viața ta

De doru-i să nu-ncapă,

Căci te-a cuprins asemenea

Lianelor din apă.





Lacul




Lacul codrilor albastru

Nuferi galbeni îl încarcă;

Tresărind în cercuri albe

El cutremură o barcă.



şi eu trec de-a lung de maluri,

Parc-ascult şi parc-aştept

Ea din trestii să răsară

şi să-mi cadă lin pe piept;



Să sărim în luntrea mică,

Îngânați de glas de ape,

şi să scap din mână cârma,

şi lopețile să-mi scape;



Să plutim cuprinşi de farmec

Sub lumina blândei lune —

Vântu-n trestii lin foşnească,

Undoioasa apă sune!



Dar nu vine... Singuratic

În zadar suspin şi sufăr

Lângă lacul cel albastru

Încărcat cu flori de nufăr.





Înger şi demon





Noaptea-n Doma întristată, prin lumini îngălbenite

A făcliilor de ceară care ard lângă altare —

Pe când bolta-n fundul Domei stă întunecoasă, mare,

Nepătrunsă de-ochii roşii de pe mucuri ostenite,



În biserica pustie, lângă arcul în părete,

Genuncheată stă pe trepte o copilă ca un înger;

Pe-a altarului icoană în de raze roşii frângeri,

Palidă şi mohorâtă Maica Domnului se vede.



O făclie e înfiptă într-un stâlp de piatră sură;

Lucii picături de smoală la pământ cad sfârâind

şi cununi de flori uscate fâşâiesc amirosind

ş-a copilei rugăciune tainic şopotit murmură.



Cufundat în întuneric, lâng-o cruce mărmurită,

Într-o umbră neagră, deasă, ca un demon El veghează,

Coatele pe brațul crucii le destinde şi le-aşază,

Ochii cufundați în capu-i, fruntea tristă şi-ncrețită.



şi bărbia lui s-apasă de al pietrei umăr rece,

Părul său negru ca noaptea peste-al marmurei braț alb;

Abia candela cea tristă cu reflectul ei roz-alb

Blând o rază mai aruncă ce peste-a lui față trece.



Ea un înger ce se roagă — El un demon ce visează;

Ea o inimă de aur — El un suflet apostat;

El , în umbra lui fatală, stă-ndărătnic răzemat —

La picioarele Madonei, tristă, sfântă, Ea veghează.



Pe un mur înalt şi rece de o marmură curată,

Albă ca zăpada iernei, lucie ca apa lină,

Se răsfrânge ca-n oglindă a copilei umbră plină —

Umbra ei, ce ca şi dânsa stă în rugă-ngenuncheată.



Ce-ți lipseşte oare ție, blond copil cu-a ta mărire,

Cu de marmur-albă față şi cu mânile de ceară,

Văl — o negură diafană mestecată-n stele; — clară

E privirea-ți inocentă sub a genelor umbrire;



Ce-ți lipseşte să fii înger — aripi lungi şi constelate.

Dar ce văd: Pe-a umbrei tale umeri vii ce se întinde?

Două umbre de aripe ce se mişcă tremurânde,

Două aripe de umbră cătră ceruri ridicate.



O, nu-i umbra ei aceea — este îngeru-i de pază;

Lângă marmura cea albă văd ființa-i aeriană.

Peste viața-i inocentă, viața lui cea sântă plană,

Lângă dânsa el se roagă, lângă ea îngenunchează.



Dar de-i umbra ei aceea — atunci Ea un înger este,

Însă aripile-i albe lumea-a le vedea nu poate;

Muri sfințiți de-a omenirii rugăciuni îndelungate

Văd aripile-i diafane şi de dânsele dau veste.



Te iubesc! — era să strige demonul în a lui noapte,

Dară umbra-naripată a lui buze le înmoaie;

Nu spre-amor — spre-nchinăciune el genunchii-şi încovoaie

şi ascultă dus din lume a ei dulci şi timizi şoapte.



.......................................................................



Ea? — O fiică e de rege, blondă-n diadem de stele,

Trece-n lume fericită, înger, rege şi femeie;

El? — răscoală în popoare a distrugerii scânteie

şi în inimi pustiite samănă gândiri rebele.



Despărțiți de-a vieții valuri, între el şi între dânsa

Veacuri sunt de cugetare, o istorie,-un popor,

Câteodat' — deşi arare — se-ntâlnesc, şi ochii lor

Se privesc, par a se soarbe în dorința lor aprinsă.



Ochii ei cei mari, albaştri, de blândețe dulci şi moi,

Ce adânc pătrund în ochii lui cei negri furtunoşi!

şi pe fața lui cea slabă trece-uşor un nour roş —

Se iubesc... şi ce departe sunt deolaltă amândoi!



A venit un rege palid, şi coroana sa antică,

Grea de glorii şi putere, l-a ei poale-ar fi depus,

Pe-ale tronului covoare ea piciorul de-ar fi pus

şi în mâna-i însceptrată, mâna ei îngustă, mică.



Dară nu — mute rămas-au buzele-i abia deschise,

Mută inima în pieptu-i, mâna ei trasă-ndărăt.

În a sufletului taină, ea iubea. Clar şi încet

Se ivea fața de demon fecioreştile ei vise.



Ea-l vedea mişcând poporul cu idei reci, îndrăznețe;

Ce puternic e — gândi ea, cu-amoroasă dulce spaimă;

El prezentul îl răscoală cu-a gândirilor lui faimă

Contra tot ce grămădiră veacuri lungi şi frunți mărețe.



El ades suit pe-o piatră cu turbare se-nfăşoară

În stindardul roş şi fruntea-i aspră-adâncă, încrețită,

Părea ca o noapte neagră de furtune-acoperită,

Ochii fulgerau şi vorba-i trezea furia vulgară.



.........................................................



Pe-un pat sărac asudă într-o lungă agonie

Tânărul. O lampă-ntinde limb-avară şi subțire,

Sfârâind în aer bolnav. — Nimeni nu-i ştie de ştire,

Nimeni soartea-i n-o-mblânzeşte, nimeni fruntea nu-i mângâie.



Ah! acele gânduri toate îndreptate contra lumei,

Contra legilor ce-s scrise, contra ordinii-mbrăcate

Cu-a lui Dumnezeu numire — astăzi toate-s îndreptate

Contra inimii murinde, sufletul vor să-i sugrume!



A muri fără speranță! Cine ştie-amărăciunea

Ce-i ascunsă-n aste vorbe? — Să te simți neliber, mic,

Să vezi marile-aspirații că-s reduse la nimic,

Că domnesc în lume rele căror nu te poți opune,



C-opunându-te la ele, tu viața-ți risipeşti —

şi când mori să vezi că-n lume viețuit-ai în zadar:

O astfel de moarte-i iadul. Alte lacrimi, alt amar

Mai crud nici e cu putință. Simți că nimica nu eşti



şi acele gânduri negre mai nici a muri nu-l lasă.

Cum a intrat el în viață! Cât amor de drept şi bine,

Câtă sinceră frăție adusese el cu sine!

şi răsplata? — Amărârea, care sufletu-i apasă.



Dar prin negurile negre, care ochii îi acopăr,

Se apropie-argintoasă umbra nalt-a unui înger,

Se aşază lin pe patu-i; ochii lui orbiți de plângeri

Ea-i sarută. — De pe dânşii negurile se descopăr...



Este Ea . C-o mulțămire adâncă, nemaisimțită,

El în ochii ei se uită. — Mândră-i de înduioşere;

Ceasul ultim îi împacă toată viața-i de durere;

Ah! şopteşte el pe moarte — cine eşti ghicesc, iubită.



Am urmat pământul ista, vremea mea, viața, poporul

Cu gândirile-mi rebele contra cerului deschis;

El n-a vrut ca să condamne pe demon, ci a trimis

Pre un înger să mă 'mpace, şi 'mpăcarea-i... e amorul.





Floare albastră





— Iar te-ai cufundat în stele

şi în nori şi-n ceruri nalte?

De nu m-ai uita încalte,

Sufletul vieții mele.



În zadar râuri în soare

Grămădeşti-n a ta gândire

şi câmpiile asire

şi întunecata mare;



Piramidele-nvechite

Urcă-n cer vârful lor mare —

Nu căta în depărtare

Fericirea ta, iubite!



Astfel zise mititica,

Dulce netezindu-mi părul.

Ah! ea spuse adevărul;

Eu am râs, n-am zis nimica.



— Hai în codrul cu verdeață,

Und-izvoare plâng în vale,

Stânca stă să se prăvale

În prăpastia măreață.



Acolo-n ochi de pădure,

Lângă trestia cea lină

şi sub bolta cea senină

Vom şedea în foi de mure.



şi mi-i spune-atunci poveşti

şi minciuni cu-a ta guriță,

Eu pe-un fir de romaniță

Voi cerca de mă iubeşti.



şi de-a soarelui căldură

Voi fi roşie ca mărul,

Mi-oi desface de-aur părul,

Să-ți astup cu dânsul gura.



De mi-i da o sărutare,

Nime-n lume n-a s-o ştie,

Căci va fi sub pălărie —

ş-apoi cine treabă are!



Când prin crengi s-a fi ivit

Luna-n noaptea cea de vară,

Mi-i ținea de subsuoară,

Te-oi ținea de după gât.



Pe cărare-n bolți de frunze,

Apucând spre sat în vale,

Ne-om da sărutări pe cale,

Dulci ca florile ascunse.



şi sosind l-al porții prag,

Vom vorbi-n întunecime:

Grija noastră n-aib-o nime,

Cui ce-i pasă că-mi eşti drag?



Înc-o gură — şi dispare...

Ca un stâlp eu stam în lună!

Ce frumoasă, ce nebună

E albastra-mi, dulce floare!

. . . . . . . . . . . . . .

şi te-ai dus, dulce minune,

ş-a murit iubirea noastră —

Floare-albastră! floare-albastră!

Totuşi este trist în lume!





Se bate miezul nopții...




Se bate miezul nopții în clopotul de-aramă,

şi somnul, vameş vieții, nu vrea să-mi ieie vamă.

Pe căi bătute-adesea vrea mintea să mă poarte,

S-asamăn între-olaltă viață şi cu moarte;

Ci cumpăna gândirii-mi şi azi nu se mai schimbă,

Căci între amândouă stă neclintita limbă.





Înger de pază




Când sufletu-mi noaptea veghea în estaze,

Vedeam ca în vis pe-al meu înger de pază,

Încins cu o haină de umbre şi raze,

C-asupră-mi c-un zâmbet aripile-a-ntins;

Dar cum te văzui într-o palidă haină,

Copilă cuprinsă de dor şi de taină,

Fugi acel înger de ochiu-ți învins.



Eşti demon, copilă, că numai c-o zare

Din genele-ți lunge, din ochiul tău mare

Făcuşi pe-al meu înger cu spaimă să zboare,

El, veghea mea sfântă, amicul fidel?

Ori poate!... O, 'nchide lungi genele tale,

Să pot recunoaşte trăsurile-ți pale,

Căci tu — tu eşti el.





Atât de fragedă...




Atât de fragedă, te-asameni

Cu floarea albă de cireş,

şi ca un înger dintre oameni

În calea vieții mele ieşi.



Abia atingi covorul moale,

Mătasa sună sub picior,

şi de la creştet pân-în poale

Pluteşti ca visul de uşor.



Din încrețirea lungii rochii

Răsai ca marmura în loc —

S-atârnă sufletu-mi de ochii

Cei plini de lacrimi şi noroc.



O, vis ferice de iubire,

Mireasă blândă din poveşti,

Nu mai zâmbi! A ta zâmbire

Mi-arată cât de dulce eşti,



Cât poți cu-a farmecului noapte

Să-ntuneci ochii mei pe veci,

Cu-a gurii tale calde şoapte,

Cu-mbrățişări de brațe reci.



Deodată trece-o cugetare,

Un văl pe ochii tăi fierbinți:

E-ntunecoasa renunțare,

E umbra dulcilor dorinți.



Te duci, ş-am înțeles prea bine

Să nu mă țin de pasul tău,

Pierdută vecinic pentru mine,

Mireasa sufletului meu!



Că te-am zărit e a mea vină

şi vecinic n-o să mi-o mai iert,

Păşi-va visul de lumină

Tinzându-mi dreapta în deşert.



ş-o să-mi răsai ca o icoană

A pururi verginei Marii,

Pe fruntea ta purtând coroană —

Unde te duci? Când o să vii?





O, mamă...




O, mamă, dulce mamă, din negură de vremi

Pe freamătul de frunze la tine tu mă chemi;

Deasupra criptei negre a sfântului mormânt

Se scutură salcâmii de toamnă şi de vânt,

Se bat încet din ramuri, îngână glasul tău...

Mereu se vor tot bate, tu vei dormi mereu.



Când voi muri, iubito, la creştet să nu-mi plângi;

Din teiul sfânt şi dulce o ramură să frângi,

La capul meu cu grijă tu ramura s-o-ngropi,

Asupra ei să cadă a ochilor tăi stropi;

Simți-o-voi o dată umbrind mormântul meu...

Mereu va creşte umbra-i, eu voi dormi mereu.



Iar dacă împreună va fi ca să murim,

Să nu ne ducă-n triste zidiri de țintirim,

Mormântul să ni-l sape la margine de râu,

Ne pună-n încăperea aceluiaşi sicriu;

De-a pururea aproape vei fi de sânul meu...

Mereu va plânge apa, noi vom dormi mereu.





Făt-Frumos din tei




— "Blanca, află că din leagăn

Domnul este al tău mire,

Căci născută eşti, copilă,

Din nevrednică iubire.



Mâni în schit la sfânta Ana

Vei găsi la cel din stele

Mângâierea vieții tale,

Mântuirea feței mele."



– „Nu voi, tată, să usuce

Al meu suflet tânăr, vesel

Eu iubesc vânatul, jocul;

Traiul lumii alții lese-l.



Nu voi părul să mi-l taie,

Ce-mi ajunge la călcâie,

Să orbesc cetind pe carte

În fum vânăt de tămâie."



– „ştiu mai bine ce-ți prieşte,

Las' de-a lumei orice gând,

Mâni în zori de zi pleca-vom

Cătră schitul vechi şi sfânt."



Ea aude — plânge. — Parcă

Îi venea să plece-n lume,

Dusă de pustie gânduri

şi de-un dor fără de nume.



şi plângând înfrână calul,

Calul ei cel alb ca neaua,

Îi netează mândra coamă

şi plângând îi pune şeaua.



S-avântă pe el şi pleacă

Păru-n vânturi, capu-n piept,

Nu se uită înainte-i,

Nu priveşte îndărăpt.



Pe cărări pierdute-n vale

Merge-n codri făr' de capăt,

Când a serei raze roşii

Asfințind din ceruri scapăt.



Umbra-n codri ici şi colo

Fulgerează de lumine...

Ea trecea prin frunza-n freamăt

şi prin murmur de albine;



În mijloc de codru-ajunse

Lângă teiul nalt şi vechi,

Unde-isvorul cel în vrajă

Sună dulce în urechi.



De murmur duios de ape

Ea trezit-atunci tresare,

Vede-un tânăr, ce alături

Pe-un cal negru stă călare.



Cu ochi mari la ea se uită,

Plini de vis, duioşi plutind,

Flori de tei în păru-i negru

şi la şold un corn de-argint.



şi-ncepu încet să sune,

Fermecat şi dureros —

Inima-i creştea de dorul

Al străinului frumos.



Părul lui i-atinge părul

şi atunci c-obrazul roş

Ea apleacă gene lunge

Peste ochii cuvioşi.



Iar pe buze-i trece-un zâmbet

Înecat, fermecător,

Care gur-abia-i deschide,

Cea uscată de amor.



Când cu totului răpită

Se-ndoi spre el din şele,

El înceată din cântare

şi-i grăi cu grai de jele,



ş-o cuprinde de călare —

Ea se apără c-o mână,

Însă totuşi lui se lasă,

Simte inima că-i plină.



şi pe umărul lui cade

Al ei cap cu fața-n sus;

Pe când caii pasc alături,

Ea-l privea cu suflet dus.



Numai murmurul cel dulce

Din izvorul fermecat

Asurzeşte melancolic

A lor suflet îmbătat.



Lun-atunci din codri iese,

Noaptea toată stă s-o vadă,

Zugrăveşte umbre negre

Pe câmp alb ca de zăpadă.



şi mereu ea le lungeşte,

şi urcând pe cer le mută,

Dar ei trec, se pierd în codri

Cu viața lor pierdută.



La castel în poartă calul

Stă a doua zi în spume,

Dar frumoasa lui stăpână

A rămas pierdută-n lume.





Cu mâne zilele-ți adaogi...




Cu mâne zilele-ți adaogi,

Cu ieri viața ta o scazi

şi ai cu toate astea-n față

De-a pururi ziua cea de azi.



Când unul trece, altul vine

În astă lume a-l urma,

Precum când soarele apune

El şi răsare undeva.



Se pare cum că alte valuri

Cobor mereu pe-acelaşi vad,

Se pare cum că-i altă toamnă,

Ci-n veci aceleaşi frunze cad.



Naintea nopții noastre îmblă

Crăiasa dulcii dimineți;

Chiar moartea însăşi e-o părere

şi un visternic de vieți.



Din orice clipă trecătoare

Ăst adevăr îl înțeleg,

Că sprijină vecia-ntreagă

şi-nvârte universu-ntreg.



De-aceea zboare anu-acesta

şi se cufunde în trecut,

Tu ai ş-acum comoara-ntreagă

Ce-n suflet pururi ai avut.



Cu mâne zilele-ți adaogi,

Cu ieri viața ta o scazi,

Având cu toate astea-n față

De-a purure ziua cea de azi.



Priveliştile sclipitoare,

Ce-n repezi şiruri se diştern,

Repaosă nestrămutate

Sub raza gândului etern.





Din valurile vremii...




Din valurile vremii, iubita mea, răsai

Cu brațele de marmur, cu părul lung, bălai —

şi fața străvezie ca fața albei ceri —

Slăbită e de umbra duioaselor dureri!

Cu zâmbetul tău dulce tu mângâi ochii mei,

Femeie între stele şi stea între femei

şi întorcându-ți fața spre umărul tău stâng,

În ochii fericirii mă uit pierdut şi plâng.



Cum oare din noianul de neguri să te rump,

Să te ridic la pieptu-mi, iubite înger scump,

şi fața mea în lacrimi pe fața ta s-o plec,

Cu sărutări aprinse suflarea să ți-o-nec

şi mâna friguroasă s-o încălzesc la sân,

Aproape, mai aproape pe inima-mi s-o țin.



Dar vai, un chip aievea nu eşti, astfel de treci

şi umbra ta se pierde în negurile reci,

De mă găsesc iar singur cu brațele în jos

În trista amintire a visului frumos...

Zadarnic după umbra ta dulce le întind

Din valurile vremii nu pot să te cuprind.





Povestea codrului




Împărat slăvit e codrul,

Neamuri mii îi cresc sub poale,

Toate înflorind din mila

Codrului, Măriei-Sale.



Lună, Soare şi Luceferi

El le poartă-n a lui herb,

Împrejuru-i are dame

şi curteni din neamul Cerb .



Crainici, iepurii cei repezi

Purtători îi sunt de veşti,

Filomele-i țin orchestrul

şi isvoare spun poveşti.



Peste flori, ce cresc în umbră,

Lângă ape pe potici,

Vezi bejănii de albine,

Armii grele de furnici...



Hai şi noi la craiul, dragă,

şi să fim din nou copii,

Ca norocul şi iubirea

Să ne pară jucării.



Mi-a părea cum că natura

Toată mintea ei şi-a pus,

Decât orişice păpuşă

Să te facă mai presus;



Amândoi vom merge-n lume

Rătăciți şi singurei,

Ne-om culca lângă isvorul

Ce răsare sub un tei;



Adormi-vom, troieni-va

Teiul floarea-i peste noi,

şi prin somn auzi-vom bucium

De la stânele de oi.



Mai aproape, mai aproape

Noi ne-om strânge piept la piept...

O, auzi cum cheam-acuma

Craiul sfatu-i înțelept!



Peste albele izvoare

Luna bate printre ramuri,

Împrejuru-ne s-adună

Ale Curții mândre neamuri



Caii mării, albi ca spuma,

Bouri nalți cu steme-n frunte,

Cerbi cu coarne rămuroase,

Ciute sprintene de munte —



şi pe teiul nostru-ntreabă

Cine suntem, stau la sfaturi,

Iară gazda noastră zice,

Dându-şi ramurile-n laturi



– „O, priviți-i cum visează

Visul codrului de fagi!

Amândoi ca-ntr-o poveste

Ei îşi sunt aşa de dragi!"





Împărat şi proletar




Pe bănci de lemn, în scunda tavernă mohorâtă,

Unde pătrunde ziua printre fereşti murdare,

Pe lângă mese lunge, stătea posomorâtă,

Cu fețe-ntunecoase, o ceată pribegită,

Copii săraci şi sceptici ai plebei proletare.



Ah! — zise unul — spuneți că-i omul o lumină

Pe lumea asta plină de-amaruri şi de chin?

Nici o scânteie-ntr-însul nu-i candidă şi plină,

Murdară este raza-i ca globul cel de tină,

Asupra cărui dânsul domneşte pe deplin.



Spuneți-mi ce-i dreptatea? — Cei tari se îngrădiră

Cu-averea şi mărirea în cercul lor de legi;

Prin bunuri ce furară, în veci vezi cum conspiră

Contra celor ce dânşii la lucru-i osândiră

şi le subjugă munca vieții lor întregi.



Unii plini de plăcere petrec a lor viață,

Trec zilele voioase şi orele surâd.

În cupe vin de ambră — iarna grădini, verdeață,

Vara petreceri, Alpii cu frunțile de gheață —

Ei fac din noapte ziuă ş-a zilei ochi închid.



Virtutea pentru dânşii — ea nu există. Însă

V-o predică, căci trebuie să fie brațe tari,

A statelor greoaie cară trebuie-mpinse

şi trebuiesc luptate războaiele aprinse,

Căci voi murind în sânge, ei pot să fie mari.



şi flotele puternice ş-armatele făloase,

Coroanele ce regii le pun pe fruntea lor,

ş-acele milioane, ce în grămezi luxoase

Sunt strânse la bogatul, pe cel sărac apasă,

şi-s supte din sudoarea prostitului popor.



Religia — o frază de dânşii inventată

Ca cu a ei putere să vă aplece-n jug,

Căci de-ar lipsi din inimi speranța de răsplată,

După ce-amar muncirăți mizeri viața toată,

Ați mai purta osânda ca vita de la plug?



Cu umbre, care nu sunt, v-a-ntunecat vederea

şi v-a făcut să credeți că veți fi răsplătiți...

Nu! moartea cu viața a stins toată plăcerea —

Cel ce în astă lume a dus numai durerea

Nimic n-are dincolo, căci morți sunt cei muriți.



Minciuni şi fraze-i totul ce statele susține,

Nu-i ordinea firească ce ei a fi susțin;

Averea să le aperi, mărirea ş-a lor bine,

Ei brațul tău înarmă ca să loveşti în tine,

şi pe voi contra voastră la luptă ei vă mân.



De ce să fiți voi sclavii milioanelor nefaste,

Voi, ce din munca voastră abia puteți trăi?

De ce boala şi moartea să fie partea voastră,

Când ei în bogăția cea splendidă şi vastă

Petrec ca şi în ceruri, n-au timp nici de-a muri?



De ce uitați că-n voi e şi număr şi putere?

Când vreți, puteți prea lesne pământul să-mpărțiți.

Nu le mai faceți ziduri unde să-nchid-avere,

Pe voi unde să-nchidă, când împinşi de durere

Veți crede c-aveți dreptul şi voi ca să trăiți.



Ei îngrădiți de lege, plăcerilor se lasă,

şi sucul cel mai dulce pământului i-l sug;

Ei cheamă-n voluptatea orgiei zgomotoase

De instrumente oarbe a voastre fiici frumoase:

Frumsețile-ne tineri bătrânii lor distrug.



şi de-ntrebați atuncea, vouă ce vă rămâne?

Munca, din care dânşii se-mbată în plăceri,

Robia viața toată, lacrimi pe-o neagră pâne,

Copilelor pătate mizeria-n ruşine...

Ei tot şi voi nimica; ei cerul, voi dureri!



De lege n-au nevoie — virtutea e uşoară

Când ai ce-ți trebuieşte... Iar legi sunt pentru voi,

Vouă vă pune lege, pedepse vă măsoară

Când mâna v-o întindeți la bunuri zâmbitoare,

Căci nu-i iertat nici brațul teribilei nevoi.



Zdrobiți orânduiala cea crudă şi nedreaptă,

Ce lumea o împarte în mizeri şi bogați!

Atunci când după moarte răsplată nu v-aşteaptă,

Faceți ca-n astă lume să aibă parte dreaptă,

Egală fiecare, şi să trăim ca frați!



Sfărmați statuia goală a Venerei antice,

Ardeți acele pânze cu corpuri de ninsori;

Ele stârnesc în suflet ideea neferice

A perfecției umane şi ele fac să pice

În ghearele uzurei copile din popor!



Sfărmați tot ce ațâță inima lor bolnavă,

Sfărmați palate, temple, ce crimele ascund,

Zvârliți statui de tirani în foc, să curgă lavă,

Să spele de pe pietre până şi urma sclavă

Celor ce le urmează pân' la al lumii fund!



Sfărmați tot ce arată mândrie şi avere,

O! dezbrăcați viața de haina-i de granit,

De purpură, de aur, de lacrimi, de urât —

Să fie un vis numai, să fie o părere,

Ce făr' de patimi trece în timpul nesfârşit.



Zidiți din dărmăture gigantici piramide

Ca un memento mori pe al istoriei plan;

Aceasta este arta ce sufletu-ți deschide

Naintea veciniciei, nu corpul gol ce râde

Cu mutra de vândută, cu ochi vil şi viclean.



O! aduceți potopul, destul voi aşteptarăți

Ca să vedeți ce bine prin bine o să ias';

Nimic... Locul hienei îl luă cel vorbăreț,

Locul cruzimii vechie, cel lins şi pizmătareț.

Formele se schimbară, dar răul a rămas.



Atunci vă veți întoarce la vremile-aurite,

Ce mitele albastre ni le şoptesc ades,

Plăcerile egale, egal vor fi-mpărțite,

Chiar moartea când va stinge lampa vieții finite

Vi s-a părea un înger cu părul blond şi des.



Atunci veți muri lesne fără de-amar şi grijă,

Feciorii-or trăi-n lume cum voi ați viețuit,

Chiar clopotul n-a plânge cu limba lui de spijă

Pentru acel de care norocul avu grijă;

Nimeni de-a plânge n-are, el traiul şi-a trăit.



şi boale ce mizeria ş-averea nefirească

Le nasc în oameni, toate cu-ncetul s-or topi;

Va creşte tot ce-n lume este menit să crească,

Va bea pân-în fund cupa, pân' va vrea s-o zdrobească,

Căci va muri când nu va avea la ce trăi.



............................................



Pe malurile Seinei, în faeton de gală,

Cezarul trece palid, în gânduri adâncit;

Al undelor greu vuiet, vuirea în granit

A sute d-echipajuri, gândirea-i n-o înşală;

Poporul loc îi face tăcut şi umilit.



Zâmbirea lui deşteaptă, adâncă şi tăcută,

Privirea-i ce citeşte în suflete-omeneşti,

şi mâna-i care poartă destinele lumeşti,

Cea grupă zdrențuită în cale-i o salută.

Mărirea-i e în taină legată de aceşti.



Convins ca voi el este-n nălțimea-i solitară

Lipsită de iubire, cum că principiul rău,

Nedreptul şi minciuna al lumii duce frâu;

Istoria umană în veci se desfăşoară,

Povestea-i a ciocanului ce cade pe ilău.



şi el — el vârful mândru al celor ce apasă —

Salută-n a lui cale pe-apărătorul mut.

De ați lipsi din lume, voi cauza-ntunecoasă

De răsturnări mărețe, mărirea-i radioasă,

Cezarul, chiar Cezarul de mult ar fi căzut.



Cu ale voastre umbre nimica crezătoare,

Cu zâmbetu-vă rece, de milă părăsit,

Cu mintea de dreptate şi bine râzătoare,

Cu umbra voastră numai, puteri îngrozitoare,

La jugu-i el sileşte pe cei ce l-au urât.



......................................



Parisul arde-n valuri, furtuna-n el se scaldă,

Turnuri ca facle negre trăsnesc arzând în vânt —

Prin limbile de flacări, ce-n valuri se frământ,

Răcnete, vuiet de-arme pătrund marea cea caldă,

Evul e un cadavru — Paris al lui mormânt.



Pe stradele-ncruşite de flacări orbitoare,

Suiți pe baricade de bulgări de granit,

Se mişc batalioane a plebei proletare,

Cu cuşme frigiene şi arme lucitoare,

şi clopote de-alarmă răsună răguşit.



Ca marmura de albe, ca ea nepăsătoare,

Prin aerul cel roşu, femei trec cu-arme-n braț,

Cu păr bogat şi negru ce pe-umeri se coboară

şi sânii lor acopăr — e ură şi turbare

În ochii lor cei negri, adânci şi desperați.



O! luptă-te-nvălită în pletele-ți bogate,

Eroic este astăzi copilul cel pierdut!

Căci flamura cea roşă cu umbra-i de dreptate

Sfințeşte-a ta viață de tină şi păcate;

Nu! nu eşti tu de vină, ci cei ce te-au vândut!



.......................................



Scânteie marea lină, şi placele ei sure

Se mişc-una pe alta ca pături de cristal

Prin lunce prăvălite; din tainica pădure

Apare luna mare câmpiilor azure,

Împlându-le cu ochiul ei mândru, triumfal.



Pe undele încete îşi mişcă legănate

Corăbii învechite scheletele de lemn;

Trecând încet ca umbre — țin pânzele umflate

În fața lunei, care prin ele-atunci străbate,

şi-n roată de foc galben stă fața-i ca un semn.



Pe maluri zdrumicate de aiurirea mării

Cezaru-ncă veghează la trunchiul cel plecat

Al salciei pletoase — şi-ntinse-a apei arii

În cercuri fulgerânde se pleacă lin suflării

A zefirului nopții şi sună cadențat.



Îi pare că prin aer în noapte înstelată,

Călcând pe vârf de codri, pe-a apelor măriri,

Trecea cu barba albă — pe fruntea-ntunecată

Cununa cea de paie îi atârna uscată —

Moşneagul rege Lear.



Uimit privea cezarul la umbra cea din nouri,

Prin creți ai cărei stele lin tremurând transpar,

I se deschide-n minte tot sensul din tablouri

A vieții sclipitoare... A popoarelor ecouri

Par glasuri ce îmbracă o lume de amar:



"În orice om o lume îşi face încercarea,

Bătrânul Demiurgos se opinteşte-n van;

În orice minte lumea îşi pune întrebarea

Din nou: de unde vine şi unde merge floarea

Dorințelor obscure sădite în noian.



Al lumii-ntregul sâmbur, dorința-i şi mărirea,

În inima oricărui i-ascuns şi trăitor,

Zvârlire hazardată, cum pomu-n înflorire

În orice floare-ncearcă întreagă a sa fire,

Ci-n calea de-a da roade cele mai multe mor.



Astfel umana roadă în calea ei îngheață,

Se petrifică unul în sclav, altu-mpărat,

Acoperind cu noime sărmana lui viață

şi arătând la soare-a mizeriei lui față —

Fața — căci înțelesul e-acelaşi la toți dat.



În veci aceleaşi doruri mascate cu-altă haină,

şi-n toată omenirea în veci acelaşi om —

În multe forme-apare a vieții crudă taină,

Pe toți ea îi înşală, la nime se distaină,

Dorinți nemărginite plăntând într-un atom.



Când ştii că visu-acesta cu moartea se sfârşeşte,

Că-n urmă-ți rămân toate astfel cum sunt, de dregi

Oricât ai drege-n lume — atunci te oboseşte

Eterna alergare... ş-un gând te-ademeneşte:

Că vis al morții-eterne e viața lumii-ntregi."





Pe lângă plopii fără soț...




Pe lângă plopii fără soț

Adesea am trecut;

Mă cunoşteau vecinii toți —

Tu nu m-ai cunoscut.



La geamul tău ce strălucea

Privii atât de des;

O lume toată-nțelegea —

Tu nu m-ai înțeles.



De câte ori am aşteptat

O şoaptă de răspuns!

O zi din viață să-mi fi dat,

O zi mi-era de-ajuns;



O oră să fi fost amici,

Să ne iubim cu dor,

S-ascult de glasul gurii mici

O oră, şi să mor.



Dându-mi din ochiul tău senin

O rază dinadins,

În calea timpilor ce vin

O stea s-ar fi aprins;



Ai fi trăit în veci de veci

şi rânduri de vieți,

Cu ale tale brațe reci

Înmărmureai măreț,



Un chip de-a pururi adorat

Cum nu mai au perechi

Acele zâne ce străbat

Din timpurile vechi.



Căci te iubeam cu ochi păgâni

şi plini de suferinți,

Ce mi-i lăsară din bătrâni

Părinții din părinți.



Azi nici măcar îmi pare rău

Că trec cu mult mai rar,

Că cu tristeță capul tău

Se-ntoarce în zadar,



Căci azi le semeni tuturor

La umblet şi la port,

şi te privesc nepăsător

C-un rece ochi de mort.



Tu trebuia să te cuprinzi

De acel farmec sfânt,

şi noaptea candelă s-aprinzi

Iubirii pe pământ.





Glossă




Vreme trece, vreme vine,

Toate-s vechi şi nouă toate;

Ce e rău şi ce e bine

Tu te-ntreabă şi socoate;

Nu spera şi nu ai teamă,

Ce e val ca valul trece;

De te-ndeamnă, de te cheamă,

Tu rămâi la toate rece.



Multe trec pe dinainte,

În auz ne sună multe,

Cine ține toate minte

şi ar sta să le asculte?...

Tu aşează-te deoparte,

Regăsindu-te pe tine,

Când cu zgomote deşarte

Vreme trece, vreme vine.



Nici încline a ei limbă

Recea cumpăn-a gândirii

Înspre clipa ce se schimbă

Pentru masca fericirii,

Ce din moartea ei se naşte

şi o clipă ține poate;

Pentru cine o cunoaşte

Toate-s vechi şi nouă toate.



Privitor ca la teatru

Tu în lume să te-nchipui

Joace unul şi pe patru

Totuşi tu ghici-vei chipu-i,

şi de plânge, de se ceartă,

Tu în colț petreci în tine

şi-nțelegi din a lor artă

Ce rău şi ce e bine.



Viitorul şi trecutul

Sunt a filei două fețe,

Vede-n capăt începutul

Cine ştie să le-nvețe;

Tot ce-a fost ori o să fie

În prezent le-avem pe toate,

Dar de-a lor zădărnicie

Te întreabă şi socoate.



Căci aceloraşi mijloace

Se supun câte există,

şi de mii de ani încoace

Lumea-i veselă şi tristă;

Alte măşti, aceeaşi piesă,

Alte guri, aceeaşi gamă,

Amăgit atât de-adese

Nu spera şi nu ai teamă.



Nu spera când vezi mişeii

La izbândă făcând punte,

Te-or întrece nătărăii,

De ai fi cu stea în frunte;

Teamă n-ai, căta-vor iarăşi

Între dânşii să se plece,

Nu te prinde lor tovarăş

Ce e val, ca valul trece.



Ca un cântec de sirenă,

Lumea-ntinde lucii mreje;

Ca să schimbe-actorii-n scenă,

Te momeşte în vârteje;

Tu pe-alături te strecoară,

Nu băga nici chiar de seamă,

Din cărarea ta afară

De te-ndeamnă, de te cheamă.



De te-ating, să feri în laturi,

De hulesc, să taci din gură;

Ce mai vrei cu-a tale sfaturi,

Dacă ştii a lor măsură;

Zică toți ce vor să zică,

Treacă-n lume cine-o trece;

Ca să nu-ndrăgeşti nimică,

Tu rămâi la toate rece.



Tu rămâi la toate rece,

De te-ndeamnă, de te cheamă;

Ce e val, ca valul trece,

Nu spera şi nu ai teamă;

Te întreabă şi socoate

Ce e rău şi ce e bine;

Toate-s vechi şi nouă toate:

Vreme trece, vreme vine.





S-a dus amorul...




S-a dus amorul, un amic

Supus amândurora,

Deci cânturilor mele zic

Adio tuturora.



Uitarea le închide-n scrin

Cu mâna ei cea rece,

şi nici pe buze nu-mi mai vin,

şi nici prin gând mi-or trece.



Atâta murmur de izvor,

Atât senin de stele,

şi un atât de trist amor

Am îngropat în ele!



Din ce noian îndepărtat

Au răsărit în mine!

Cu câte lacrimi le-am udat,

Iubito, pentru tine!



Cum străbăteau atât de greu

Din jalea mea adâncă,

şi cât de mult îmi pare rău

Că nu mai sufăr încă!



Că nu mai vrei să te arați

Lumină de-ndeparte,

Cu ochii tăi întunecați

Renăscători de moarte!



şi cu acel smerit surâs,

Cu acea blândă față,

Să faci din viața mea un vis,

Din visul meu o viață.



Să mi se pară cum că creşti

De cum răsare luna,

În umbra dulcilor poveşti

Din nopți o mie una.



Era un vis misterios

şi blând din cale-afară,

şi prea era de tot frumos

De-au trebuit să piară.



Prea mult un înger mi-ai părut

şi prea puțin femeie,

Ca fericirea ce-am avut

Să fi putut să steie.



Prea ne pierdusem tu şi eu

În al ei farmec poate,

Prea am uitat pe Dumnezeu

Precum uitarăm toate.



şi poate că nici este loc

Pe-o lume de mizerii

Pentr-un atât de sfânt noroc

Străbătător durerii!





Departe sunt de tine...




Departe sunt de tine şi singur lângă foc,

Petrec în minte viața-mi lipsită de noroc,

Optzeci de ani îmi pare în lume c-am trăit,

Că sunt bătrân ca iarna, că tu vei fi murit.

Aducerile-aminte pe suflet cad în picuri,

Redeşteptând în față-mi trecutele nimicuri;

Cu degetele-i vântul loveşte în fereşti,

Se toarce-n gându-mi firul duioaselor poveşti,

ş-atuncea dinainte-mi prin ceață parcă treci,

Cu ochii mari în lacrimi, cu mâni subțiri şi reci;

Cu brațele-amândouă de gâtul meu te-anini

şi parc-ai vrea a-mi spune ceva… apoi suspini…

Eu strâng la piept averea-mi de-amor şi frumuseți,

În sărutări unim noi sărmanele vieți…

O! glasul amintirii rămâie pururi mut,

Să uit pe veci norocul ce-o clipă l-am avut,

Să uit, cum dup-o clipă din brațele-mi te-ai smult…

Voi fi bătrân şi singur, vei fi murit de mult!





Freamăt de codru




Tresărind scânteie lacul

şi se leagănă sub soare;

Eu, privindu-l din pădure,

Las aleanul să mă fure

şi ascult de la răcoare

Pitpalacul.



Din isvoare şi din gârle

Apa sună somnoroasă;

Unde soarele pătrunde

Pintre ramuri a ei unde,

Ea în valuri sperioase

Se azvârle.



Cucul cântă, mierle, presuri —

Cine ştie să le-asculte?

Ale pasărilor neamuri

Ciripesc pitite-n ramuri

şi vorbesc cu-atât de multe

Înțelesuri.



Cucu-ntreabă: — "Unde-i sora

Viselor noastre de vară?

Mlădioasă şi iubită,

Cu privirea ostenită,

Ca o zână să răsară

Tuturora."



Teiul vechi un ram întins-a,

Ea să poată să-l îndoaie,

Ramul tânăr vânt să-şi deie

şi de brațe-n sus s-o ieie,

Iară florile să ploaie

Peste dânsa.



Se întreabă trist isvorul

– „Unde mi-i crăiasa oare?

Părul moale despletindu-şi,

Fața-n apa mea privindu-şi,

Să m-atingă visătoare

Cu piciorul?”



Am răspuns: — „Pădure dragă,

Ea nu vine, nu mai vine!

Singuri, voi, stejari, rămâneți

De visați la ochii vineți,

Ce luciră pentru mine

Vara-ntreagă.”



Ce frumos era în crânguri,

Când cu ea m-am prins tovarăş!

O poveste încântată

Care azi e-ntunecată...

De-unde eşti, revino iarăşi,

Să fim singuri.





De-or trece anii...




De-or trece anii cum trecură,

Ea tot mai mult îmi va plăce,

Pentru că-n toat-a ei făptură

E-un „nu ştiu cum” ş-un „nu ştiu ce”.



M-a fermecat cu vro scânteie

Din clipa-n care ne văzum?

Deşi nu e decât femeie,

E totuşi altfel, „nu ştiu cum”.



De-aceea una-mi este mie

De ar vorbi, de ar tăce;

Dac-al ei glas e armonie,

E şi-n tăcere-i „nu ştiu ce”.



Astfel robit de-aceeaşi jale

Petrec mereu acelaşi drum...

În taina farmecelor sale

E-un „nu ştiu ce” ş-un „nu ştiu cum”.





Te duci...




Te duci şi ani de suferință

N-or să te vază ochii-mi trişti,

Înamorați de-a ta ființă,

De cum zâmbeşti, de cum te mişti.



şi nu e blând ca o poveste

Amorul meu cel dureros,

Un demon sufletul tău este

Cu chip de marmură frumos.



În față farmecul palorii

şi ochi ce scânteie de vii,

Sunt umezi înfiorătorii

De linguşiri, de viclenii.



Când mă atingi, eu mă cutremur,

Tresar la pasul tău, când treci,

De-al genei tale gingaş tremur

Atârnă viața mea pe veci.



Te duci şi rău n-o să-mi mai pară

De-acum de ziua cea de ieri,

Că nu am fost victimă iară

Neînduratelor dureri,



C-auzu-mi n-o să-l mai întuneci

Cu-a gurii dulci suflări fierbinți,

Pe frunte-mi mâna n-o s-o luneci

Ca să mă faci să-mi ies din minți.



Puteam numiri defăimătoare

În gândul meu să-ți iscodesc,

şi te uram cu-nverşunare,

Te blestemam, căci te iubesc.



De-acum nici asta nu-mi rămâne

şi n-o să am ce blestema,

Ca azi va fi ziua de mâne,

Ca mâni toți anii s-or urma —



O toamnă care întârzie

Pe-un istovit şi trist isvor;

Deasupra-i frunzele pustie —

A mele visuri care mor.



Viața-mi pare-o nebunie

Sfârşită făr-a fi-nceput,

În toată neagra vecinicie

O clipă-n brațe te-am ținut.



De-atunci, pornind a lui aripe,

S-a dus pe veci norocul meu —

Redă-mi comoara unei clipe

Cu ani de părere de rău!





Peste vârfuri




Peste vârfuri trece lună,

Codru-şi bate frunza lin,

Dintre ramuri de arin

Melancolic cornul sună.



Mai departe, mai departe,

Mai încet, tot mai încet,

Sufletu-mi nemângâiet

Îndulcind cu dor de moarte.



De ce taci, când fermecată

Inima-mi spre tine-ntorn?

Mai suna-vei, dulce corn,

Pentru mine vreodată?





Somnoroase păsărele...




Somnoroase păsărele

Pe la cuiburi se adună,

Se ascund în rămurele —

Noapte bună!



Doar isvoarele suspină,

Pe când codrul negru tace;

Dorm şi florile-n grădină —

Dormi în pace!



Trece lebăda pe ape

Între trestii să se culce —

Fie-ți îngerii aproape,

Somnul dulce!



Peste-a nopții feerie

Se ridică mândra lună,

Totu-i vis şi armonie —

Noapte bună!





Revedere




Codrule, codruțule,

Ce mai faci, drăguțule,

Că de când nu ne-am văzut

Multă vreme au trecut

şi de când m-am depărtat,

Multă lume am îmblat.



Iar, eu fac ce fac demult,

Iarna viscolu-l ascult,

Crengile-mi rupându-le,

Apele-astupându-le,

Troienind cărările

şi gonind cântările;

şi mai fac ce fac demult,

Vara doina mi-o ascult

Pe cărarea spre izvor

Ce le-am dat-o tuturor,

Împlându-şi cofeile,

Mi-o cântă femeile.



Codrule cu râuri line,

Vreme trece, vreme vine,

Tu din tânăr precum eşti

Tot mereu întinereşti.



Ce mi-i vremea, când de veacuri

Stele-mi scânteie pe lacuri,

Că de-i vremea rea sau bună,

Vântu-mi bate, frunza-mi sună;

şi de-i vremea bună, rea,

Mie-mi curge Dunărea,

Numai omu-i schimbător,

Pe pământ rătăcitor,

Iar noi locului ne ținem,

Cum am fost aşa rămânem:

Marea şi cu râurile,

Lumea cu pustiurile,

Luna şi cu soarele,

Codrul cu izvoarele.





Când amintirile...




Când amintirile-n trecut

Încearcă să mă cheme,

Pe drumul lung şi cunoscut

Mai trec din vreme-n vreme.



Deasupra casei tale ies

şi azi aceleaşi stele,

Ce-au luminat atât de des

Înduioşării mele.



şi peste arbori răsfirați

Răsare blânda lună,

Ce ne găsea îmbrățişați

şoptindu-ne-mpreună.



A noastre inimi îşi jurau

Credință pe toți vecii,

Când pe cărări se scuturau

De floare liliecii.



Putut-au oare-atâta dor

În noapte să se stingă,

Când valurile de izvor

N-au încetat să plângă,



Când luna trece prin stejari

Urmând mereu în cale-şi

Când ochii tăi, tot încă mari,

Se uită dulci şi galeşi?





Doina




De la Nistru pân' la Tissa

Tot Românul plânsu-mi-s'a,

Că nu mai poate străbate

De-atâta străinătate.

Din Hotin şi pân la Mare

Vin Muscalii de-a călare,

De la Mare la Hotin

Mereu calea ne-o ațin;

Din Boian la Vatra-Dornii

Au umplut omida cornii,

şi străinul te tot paşte

De nu te mai poți cunoaşte.

Sus la munte, jos pe vale

şi-au făcut duşmanii cale,

Din Sătmar pân' în Săcele

Numai vaduri ca acele.

Vai de biet Român săracul!

Îndărăt tot dă ca racul,

Nici îi merge, nici se 'ndeamnă,

Nici îi este toamna, toamnă,

Nici e vara vara lui,

şi-i străin în țara lui.

De la Turnu 'n Dorohoi

Curg duşmanii în puhoi

şi s'aşează pe la noi;

şi cum vin cu drum de fier,

Toate cântecele pier,

Sboară păserile toate

De neagra străinătate;

Numai umbra spinului

La uşa creştinului.

Îşi desbracă țara sânul,

Codrul — frate cu Românul —

De secure se tot pleacă

şi isvoarele îi seacă —

Sărac în țară săracă!



Cine-au îndrăgit străinii,

Mânca-i-ar inima câinii,

Mânca-i-ar casa pustia,

şi neamul nemernicia!



ştefane, Măria Ta,

Tu la Putna nu mai sta,

Las' Archimandritului

Toată grija schitului,

Lasă grija Sfinților

În seama părinților,

Clopotele să le tragă

Ziua 'ntreagă, noaptea 'ntreagă,

Doar s'a 'ndura Dumnezeu,

Ca să 'ți mântui neamul tău!

Tu te 'nalță din mormânt,

Să te-aud din corn sunând

şi Moldova adunând.

De-i suna din corn odată,

Ai s'aduni Moldova toată,

De-i suna de două ori,

Îți vin codri 'n ajutor,

De-i suna a treia oară

Toți duşmanii or să piară

Din hotară în hotară —

Îndrăgi-i-ar ciorile

şi spânzurătorile!





Mai am un singur dor




Mai am un singur dor

În liniştea serii

Să mă lăsați să mor

La marginea mării;

Să-mi fie somnul lin

şi codrul aproape,

Pe-ntinsele ape

Să am un cer senin.

Nu-mi trebuie flamuri,

Nu voi sicriu bogat,

Ci-mi împletiți un pat

Din tinere ramuri.



şi nime-n urma mea

Nu-mi plângă la creştet,

Doar toamna glas să dea

Frunzişului veşted.

Pe când cu zgomot cad

Isvoarele-ntr-una,

Alunece luna

Prin vârfuri lungi de brad.

Pătrunză talanga

Al serii rece vânt,

Deasupră-mi teiul sfânt,

Să-şi scuture creanga.



Cum n-oi mai fi pribeag

De-atunci înainte,

M-or troieni cu drag

Aduceri aminte.

Luceferi, ce răsar

Din umbră de cetini,

Fiindu-mi prietini,

O să-mi zâmbească iar.

Va geme de patemi

Al mării aspru cânt...

Ci eu voi fi pământ

În singurătate-mi.





De-oi adormi… (variantă)





De-oi adormi curând

În noaptea uitării,

Să mă duceți tăcând

La marginea mării.





Nu voi sicriu bogat,

Făclie şi flamuri,

Ci-mi împletiți un pat

Din tinere ramuri.





Să-mi fie somnul lin

şi codrul aproape,

Luceasc-un cer senin

Pe-adâncile ape,





Care-n dureri adânci

Se 'nalță la maluri,

S-ar atârna de stânci

Cu brațe de valuri,





Se 'nalță, dar recad

şi murmură-ntr-una,

Când pe păduri de brad

Alunecă luna.





şi nime-n urma mea

Nu-mi plângă la creştet,

Doar moartea glas să dea

Frunzişului veşted.





Să treacă lin prin vânt

Atotştiutoarea,

Deasupră-mi teiul sfânt

Să-şi scuture floarea.





Cum n-oi mai fi pribeag

De-atunci înainte,

M-or troieni cu drag

Aduceri aminte,





Ce n-or şti că privesc

O lume de patemi,

Pe cînd liane cresc

Pe singurătate-mi.





Nu voi mormânt bogat (variantă)





Nu voi mormânt bogat,

Cântare şi flamuri,

Ci-mi împletiți un pat

Din tinere ramuri.

şi nime-n urma mea

Nu-mi plângă la creştet,

Frunzişului veşted

Doar vântul glas să-i dea.

În liniştea sării

Să mă-ngropați, pe când

Trec stoluri greu zburând

La marginea mării.





Să-mi fie somnul lin

şi codrul aproape,

Lucească cer senin

Eternelor ape,

Care din văi adânci

Se-nalță la maluri,

Cu brațe de valuri

S-ar atârna de stânci —

şi murmură-ntr-una

Când spumegând recad,

Iar pe păduri de brad

Alunece luna.





Reverse dulci scântei

Atotştiutoarea,

Deasupră-mi crengi de tei

Să-şi scuture floarea.

Nemaifiind pribeag

De-atunci înainte,

Aduceri aminte

M-or coperi cu drag

şi stinsele patemi

Le-or troieni căzând,

Uitarea întinzând

Pe singurătate-mi.





Iar când voi fi pământ (variantă)





Iar când voi fi pământ,

În liniştea serii,

Săpați-mi un mormânt

La marginea mării.





Nu voi sicriu bogat,

Podoabe şi flamuri,

Ci-mi împletiți un pat

Din veştede ramuri.





Să-mi fie somnul lin

şi codrul aproape,

Să am un cer senin

Pe-adâncile ape.





S-aud cum blânde cad

Isvoarele-ntr-una,

Pe vârfuri lungi de brad

Alunece luna.





S-aud pe valuri vânt,

Din munte talanga,

Deasupra-mi teiul sfânt

Să-şi scuture creanga.





şi cum n-oi suferi

De-atuncea-nainte,

Cu flori m-or troieni

Aduceri aminte.





şi cum va înceta

Al inimii zbucium,

Ce dulce-mi va suna

Cântarea de bucium!





Vor arde-n preajma mea

Luminile-n dealuri,

Izbind s-or frământa

Eternele valuri





şi nime-n urma mea

Nu-mi plângă la creştet,

Ci codrul vânt să dea

Frunzişului veşted.





Luceferii de foc

Privi-vor din cetini

Mormânt făr' de noroc

şi fără prieteni.





Epigonii




Când privesc zilele de-aur a scripturelor române,

Mă cufund ca într-o mare de visări dulci şi senine

şi în jur parcă-mi colindă dulci şi mândre primăveri,

Sau văd nopți ce-ntind deasupră-mi oceanele de stele,

Zile cu trei sori în frunte, verzi dumbrăvi cu filomele,

Cu izvoare-ale gândirii şi cu râuri de cântări.



Văd poeți ce-au scris o limbă ca un fagure de miere

Cichindeal gură de aur, Mumulean glas cu durere,

Prale firea cea întoarsă, Daniil cel trist şi mic,

Văcărescu cântând dulce a iubirii primăvară,

Cantemir croind la planuri din cuțite şi pahară,

Beldiman vestind în stihuri pe războiul inimic.



Liră de argint, Sihleanu — Donici cuib de-nțelepciune,

Care, cum rar se întâmplă, ca să mediteze pune

Urechile ce-s prea lunge ori coarnele de la cerb;

Unde-i boul lui cuminte, unde-i vulpea diplomată?

S-au dus toți, s-au dus cu toate pe o cale nenturnată.

S-au dus Pann, fiul Pepelei, cel isteț ca un proverb.



Eliad zidea din visuri şi din basme seculare

Delta biblicelor sânte, profețiilor amare,

Adevăr scăldat în mite, sfinx pătrunsă de-nțeles;

Munte cu capul de piatră de furtune deturnată,

Stă şi azi în fața lumii o enigmă nesplicată

şi vegheaz-o stâncă arsă dintre nouri de eres.



Bolliac cânta iobagul ş-a lui lanțuri de aramă;

L-ale țării flamuri negre Cârlova oştirea cheamă,

În prezent vrăjeşte umbre dintr-al secolilor plan;

şi ca Byron, treaz de vântul cel sălbatic al durerii,

Palid stinge— Alexandrescu sânta candel-a sperării,

Descifrând eternitatea din ruina unui an.



Pe-un pat alb ca un lințoliu zace lebăda murindă,

Zace palida vergină cu lungi gene, voce blândă —

Viața-i fu o primăvară, moartea-o părere de rău;

Iar poetul ei cel tânăr o privea cu îmbătare,

şi din liră curgeau note şi din ochi lacrimi amare

şi astfel Bolintineanu începu cântecul său.



Mureşan scutură lanțul cu-a lui voce ruginită,

Rumpe coarde de aramă cu o mână amorțită,

Cheamă piatra să învie ca şi miticul poet,

Smulge munților durerea, brazilor destinul spune,

şi bogat în sărăcia-i ca un astru el apune,

Preot deşteptării noastre, semnelor vremii profet.



Iar Negruzzi şterge colbul de pe cronice bătrâne,

Căci pe mucedele pagini stau domniile române,

Scrise de mâna cea veche a-nvățaților mireni;

Moaie pana în coloarea unor vremi de mult trecute,

Zugrăveşte din nou iarăşi pânzele posomorâte,

Ce-arătau faptele crunte unor domni tirani, vicleni.



ş-acel rege-al poeziei, vecinic tânăr şi ferice,

Ce din frunze îți doineşte, ce cu fluierul îți zice,

Ce cu basmul povesteşte — veselul Alecsandri,

Ce-nşirând mărgăritare pe a stelei blondă rază,

Acum seculii străbate, o minune luminoasă,

Acum râde printre lacrimi când o cântă pe Dridri.



Sau visând o umbră dulce cu de-argint aripe albe,

Cu doi ochi ca două basme mistice, adânce, dalbe,

Cu zâmbirea de vergină, cu glas blând, duios, încet,

El îi pune pe-a ei frunte mândru diadem de stele,

O aşează-n tron de aur, să domnească lumi rebele

şi iubind-o fără margini, scrie: "visul de poet".



Sau visând cu doina tristă a voinicului de munte,

Visul apelor adânce şi a stâncelor cărunte,

Visul selbelor bătrâne de pe umerii de deal,

El deşteaptă-n sânul nostru dorul țării cei străbune,

El revoacă-n dulci icoane a istoriei minune,

Vremea lui ştefan cel Mare, zimbrul sombru şi regal.



........................................................................................



Iară noi? noi, epigonii?... Simțiri reci, harfe zdrobite,

Mici de zile, mari de patimi, inimi bătrâne, urâte,

Măşti râzânde, puse bine pe-un caracter inimic;

Dumnezeul nostru: umbră, patria noastră: o frază;

În noi totul e spoială, totu-i lustru fără bază;

Voi credeați în scrisul vostru, noi nu credem în nimic!



şi de-aceea spusa voastră era sântă şi frumoasă,

Căci de minți era gândită, căci din inimi era scoasă,

Inimi mari, tinere încă, deşi voi sunteți bătrâni.

S-a întors maşina lumii, cu voi viitorul trece;

Noi suntem iarăşi trecutul, fără inimi, trist şi rece;

Noi în noi n-avem nimica, totu-i calp, totu-i străin!



Voi, pierduți în gânduri sânte, convorbeați cu idealuri;

Noi cârpim cerul cu stele, noi mânjim marea cu valuri,

Căci al nostru-i sur şi rece — marea noastră-i de îngheț.

Voi urmați cu răpejune cugetările regine,

Când, plutind pe aripi sânte, printre stelele senine,

Pe-a lor urme luminoase voi asemenea mergeți.



Cu-a ei candelă de aur palida înțelepciune,

Cu zâmbirea ei regală, ca o stea ce nu apune,

Lumina a vieții voastre drum de roze semănat.

Sufletul vostru: un înger, inima voastră: o liră,

Ce la vântul cald ce-o mişcă, cântări molcome respiră;

Ochiul vostru vedea-n lume de icoane un palat.



Noi? Privirea scrutătoare ce nimica nu visează,

Ce tablourile minte, ce simțirea simulează,

Privim reci la lumea asta — vă numim vizionari.

O convenție e totul; ce-i azi drept, mâne-i minciună;

Ați luptat luptă deşartă, ați vânat țintă nebună,

Ați visat zile de aur pe-astă lume de amar.



"Moartea succede vieții, viața succede la moarte",

Alt sens n-are lumea asta, n-are alt scop, altă soarte;

Oamenii din toate cele fac icoane şi simbol;

Numesc sânt, frumos şi bine ce nimic nu însemnează,

Împărțesc a lor gândire pe sisteme numeroase

şi pun haine de imagini pe cadavrul trist şi gol.



Ce e cugetarea sacră? Combinare măiestrită

Unor lucruri nexistente; carte tristă şi-ncâlcită,

Ce mai mult o încifrează cel ce vrea a descifra.

Ce e poezia? Înger palid cu priviri curate,

Voluptos joc cu icoane şi cu glasuri tremurate,

Strai de purpură şi aur peste țărâna cea grea.



Rămâneți dară cu bine, sânte firi vizionare,

Ce făceați valul să cânte, ce puneați steaua să zboare,

Ce creați o altă lume pe-astă lume de noroi;

Noi reducem tot la pravul azi în noi, mâni în ruină,

Proşti şi genii, mic şi mare, sunet, sufletul, lumină —

Toate-s praf... Lumea-i cum este... şi ca dânsa suntem noi.





Călin (File din poveste)





Motto: Gazel




Toamna frunzele-mi colindă,

Sun-un grier sub o grindă,



Vântul jalnic bate-n geamuri

Cu o mână tremurândă,



Iară tu la gura sobei

Stai ca somnul să te prindă.



Ce tresari din vis deodată?

Tu auzi păşind în tindă –



E iubitul care vine

De mijloc să te cuprindă



şi în fața ta frumoasă

O să ție o oglindă,



Să te vezi pe tine însăți

Visătoare, surâzândă.





I


Pe un deal răsare luna, ca o vatră de jăratic,

Rumenind străvechii codri şi castelul singuratic

ş-ale râurilor ape, ce sclipesc fugind în ropot;

De departe-n văi coboară tânguiosul glas de clopot .

Pe deasupra de prăpăstii sunt zidiri de cetățuie.

Acățat de pietre sure un voinic cu greu le suie;

Aşezând genunchiu şi mână când pe-un colț când pe alt colț

Au ajuns să rupă gratii ruginite-a unei bolți

şi pe-a degetelor vârfuri în ietacul tăinuit

Intră , unde zidul negru într-un arc a-ncremenit.

Ci prin flori întrețesute, printre gratii luna moale,

Sfiicioasă şi smerită şi-au vărsat razele sale;

Unde-ajung par văruite zid, podele, ca de cridă,

Pe-unde nu -- părea că umbra cu cărbune-i zugrăvită.

Iar de sus pân-în podele un painjăn prins de vrajă,

A țesut subțire pânză străvezie ca o mreajă;

Tremurând ea licureşte şi se pare a se rumpe,

Încărcată de o bură, de un colb de pietre scumpe.

După pânza de painjăn doarme fata de-mpărat;

Înecată de lumină e întinsă în crivat.

Al ei chip se zugrăveste plin şi alb: cu ochiu-l măsuri

Prin uşoara-nvinețire a subțirilor mătăsuri;

Ici şi colo a ei haină s-a desprins din sponci ş-arată

Trupul alb în goliciunea-i, curăția ei de fată.

Răsfiratul păr de aur peste perini se-mprăştie,

Tâmpla bate liniştită ca o umbră viorie,

şi sprâncenele arcate fruntea albă i-o încheie,

Cu o singură trăsură măiestrit le încondeie;

Sub pleoapele închise globii ochilor se bat,

Brațul ei atârnă leneş peste marginea de pat;

De a vârstii ei căldură fragii sânului se coc,

A ei gură-i descleştată de-a suflării sale foc,

Ea zâmbind îşi mişcă dulce a ei buze mici, subțiri;

Iar pe patu-i şi la capu-i presurați-s trandafiri.

Iar voinicul s-apropie şi cu mâna sa el rumpe

Pânza cea acoperită de un colb de petre scumpe;

A frumseții haruri goale ce simțirile-i adapă,

Încăperile gândirii mai nu pot să le încapă.

El în brațe prinde fata, peste față i se-nclină,

Pune gura lui fierbinte pe-a ei buze ce suspină,



şi inelul scump i-l scoate de pe degetul cel mic —

ş-apoi pleacă iar în lume năzdrăvanul cel voinic.





II


Ea a doua zi se miră cum de firele sunt rupte,

şi-n oglind-ale ei buze vede vinete şi supte —

Ea zâmbind şi trist se uită, şopoteşte blând din gură:

– „Zburător cu negre plete, vin' la noapte de mă fură.”





III


Fiecine cum i-e vrerea, despre fete samă deie-şi —

Dar ea seamănă celora îndrăgiți de singuri ei-şi.

şi Narcis văzându-şi fața în oglinda sa, izvorul,

Singur fuse îndrăgitul, singur el îndrăgitorul.

şi de s-ar putea pe dânsa cineva ca sa o prindă,

Când cu ochii mari, sălbatici se priveşte în oglindă,

Subțiindu-şi gura mică şi chemându-se pe nume

şi fiindu-şi şie dragă cum nu-i este nime-n lume,

Atunci el cu o privire nălucirea i-ar discoasă

Cum că ea — frumoasa fată — a ghicit că e frumoasă.

Idol tu! răpire minții! cu ochi mari şi părul des,

Pentr-o inimă fecioară mândru idol ți-ai ales!

Ce şopteşte ea în taină, când priveşte cu mirare

Al ei chip gingaş şi tânăr, de la cap pân' la picioare?

„Vis frumos avut-am noaptea. A venit un zburător

şi strângându-l tare-n brațe, era mai ca să-l omor...

şi de-aceea când mă caut în păretele de-oglinzi,

Singurică-n cămăruță brațe albe eu întinz

şi mă-mbrac în părul galben, ca în strai uşor țesut,

şi zărind rotundu-mi umăr mai că-mi vine să-l sărut.

şi atunci de sfiiciune mi-iese sângele-n obraz —

Cum nu vine zburătorul, ca la pieptul lui să caz?

Dacă boiul mi-l înmlădiiu, dacă ochii mei îmi plac,

E temeiul că acestea fericit pe el îl fac.

şi mi-s dragă mie însămi, pentru că-i sunt dragă lui —

Gură tu! învață minte, nu mă spune nimănui,

Nici chiar lui, când vine noaptea lângă patul meu tiptil,

Doritor ca o femeie şi viclean ca un copil!”





IV


Astfel vine-n toată noaptea zburător la al ei pat.

Se trezi din somn deodată de sărutu-i fermecat;

şi atuncea când spre uşă el se-ntoarce ca să fugă,

Ea-l opreşte-n loc cu ochii şi c-o mult smerită rugă:

– „O, rămâi, rămâi la mine, tu cu viers duios de foc,

Zburător cu plete negre, umbră fără de noroc

şi nu crede că în lume, singurel şi rătăcit,

Nu-i găsi un suflet tânăr ce de tine-i îndrăgit.

O, tu umbră pieritoare, cu adâncii, triştii ochi,

Dulci-s ochii umbrei tale — nu le fie de diochi!”

El s-aşază lângă dânsa şi o prinde de mijloc,

Ea şopteşte vorbe arse de al buzelor ei foc:

– „O, şopteşte-mi — zice dânsul — tu cu ochii plini d-eres

Dulci cuvinte nențelese, însă pline de-nțeles.

Al vieții vis de aur ca un fulger, ca o clipă-i,

şi-l visez, când cu-a mea mână al tău braț rotund îl pipăi,

Când pui capul tu pe pieptu-mi şi bătăile îi numeri,

Când sărut cu-mpătimire ai tăi albi şi netezi umeri

şi când sorb al tău răsuflet în suflarea vieții mele

şi când inima ne creşte de un dor, de-o dulce jele;

Când pierdută razimi fruntea de-arzătorul meu obraz,

Părul tău bălai şi moale de mi-l legi după grumaz,

Ochii tăi pe jumătate de-i închizi, mi-ntinzi o gură,

Fericit mă simt atuncea cu asupra de măsură.

Tu!!... nu vezi... nu-ți aflu nume... Limba-n gură mi se leagă

şi nu pot să-ți spun odată, cât — ah! cât îmi eşti de dragă!”

Ei şoptesc, multe şi-ar spune şi nu ştiu de-unde să-nceapă,

Căci pe rând şi-astupă gura, când cu gura se adapă;

Unu-n brațele altuia, tremurând ei se sărută,

Numai ochiul e vorbareț, iară limba lor e mută,

Ea-şi acopere cu mâna fața roşă de sfială,

Ochii-n lacrimi şi-i ascunde într-un păr ca de peteală.





V


S-au făcut ca ceara albă fața roşă ca un măr

şi atâta de subțire, să o tai c-un fir de păr.

şi cosița ta bălaie o aduni la ochi plângând,

Inimă făr' de nădejde, suflete bătut de gând.

Toată ziua la fereastră, suspinând, nu spui nimică,

Ridicând a tale gene, al tău suflet se ridică;

Urmărind pe ceruri limpezi cum pluteşte-o ciocârlie,

Tu ai vrea să spui să ducă cătră dânsul o solie,

Dar ea zboară... tu cu ochiul plutitor şi-ntunecos

Stai cu buze discleştate de un tremur dureros.

Nu-ți mai scurge ochii tineri, dulcii cerului fiaştri,

Nu uita că-n lacrimi este taina ochilor albaştri.

Stele rare din tărie cad ca picuri de argint,

şi seninul cer albastru mândru lacrimile-l prind;

Dar dacă ar cădea toate, el rămâne trist şi gol,

N-ai putea sa faci cu ochii înălțimilor ocol —

Noaptea stelelor, a lunei, a oglinzilor de râu

Nu-i ca noaptea cea mocnită şi pustie din sicriu;

şi din când în când vărsate, mândru lacrimele-ți şed,

Dar de seci întreg isvorul, atunci cum o să te văd?

Prin ei curge rumenirea, mândră ca de trandafiri,

şi zăpada viorie din obrajii tăi subțiri —

Apoi noaptea lor albastră, a lor dulce vecinicie,

Ce uşor se mistuieşte prin plânsorile pustie...

Cine e nerod să ardă în cărbuni smarandul rar

ş-a lui vecinică lucire s-o strivească în zadar?

Tu-ți arzi ochii şi frumseța... Dulce noaptea lor se stânge,

şi nici ştii ce pierde lumea. Nu mai plânge, nu mai plânge!





VI


O, tu crai cu barba-n noduri ca şi câlții când nu-i perii,

Tu în cap nu ai grăunțe, numai pleavă şi puzderii.

Bine-ți pare să fii singur, crai bătrân fără de minți,

Să oftezi dup-a ta fată, cu ciubucul între dinți?

Să te primbli şi să numeri scânduri albe în cerdac?

Mult bogat ai fost odată, mult rămas-ai tu sărac!

Alungat-o ai pe dânsa, ca departe de părinți

În coliba împistrită ea să nasc-un pui de prinț.

În zadar ca s-o mai cate, tu trimiți în lume crainic,

Nimeni n-a afla locaşul, unde ea s-ascunde tainic.





VII


Sură-i sara cea de toamnă; de pe lacuri apa sură

Înfunda mişcarea-i creață între stuf la iezătură;

Iar pădurea lin suspină şi prin frunzele uscate

Rânduri, rânduri trece-un freamăt, ce le scutură pe toate.

De când codrul, dragul codru, troienindu-şi frunza toată,

Îşi deschide-a lui adâncuri, fața lunei să le bată,

Tristă-i firea, iară vântul sperios vo creangă farmă —

Singuratece isvoare fac cu valurile larmă.

Pe potica dinspre codri, cine oare se coboară?

Un voinic cu ochi de vultur lunga vale o măsoară.

şapte ani de când plecat-ai, zburător cu negre plete,

ş-ai uitat de soarta mândrei, iubitoarei tale fete!

şi pe câmpul gol el vede un copil umblând desculț

şi cercând ca să adune într-un cârd bobocii mulți.

– „Bună vreme, măi băiete!” — „Mulțămim, voinic străin!”

– „Cum te cheamă, măi copile?” — „Ca pe tata-meu — Călin;

Mama-mi spune câteodată, de-o întreb: a cui-s, mamă?”

– „Zburătoru-ți este tată şi pe el Călin îl cheamă.”

Când l-aude, numai dânsul îşi ştia inima lui,

Căci copilul cu bobocii era chiar copilul lui.

Atunci intră în colibă şi pe capătu-unei laiți,

Lumina cu mucul negru într-un hârb un roş opaiț;

Se coceau pe vatra sură două turte în cenuşă,

Un papuc e sub o grindă, iară altul după uşă;

Hârâită, noduroasă, stă în colb râşnița veche,

În cotlon torcea motanul, pieptănându-şi o ureche;

Sub icoana afumată unui sfânt cu comănac

Arde-n candel-o lumină cât un sâmbure de mac;

Pe-a icoanei policioară, busuioc şi mint-uscată

Împlu casa-ntunecoasă de-o mireasmă pipărată;

Pe cuptiorul uns cu humă şi pe coşcovii păreți

Zugrăvit-au c-un cărbune copilaşul cel isteț

Purceluşi cu coada sfredel şi cu bețe-n loc de labă,

Cum mai bine i se şede unui purceluş de treabă.

O beşică-n loc de sticlă e întinsă-n ferăstruie

Printre care trece-o dungă mohorâtă şi gălbuie.

Pe un pat de scânduri goale doarme tânăra nevastă

În mocnitul întuneric şi cu fața spre fereastră.

El s-aşază lângă dânsa fruntea ei o netezeşte,

O desmiardă cu durere, suspinând o drăgosteşte.

Pleacă gura la ureche-i, blând pe nume el o cheamă,

Ea ridică somnoroasă lunga genelor maramă,

Spăriet la el se uită... i se pare că visează,

Ar zâmbi şi nu se-ncrede, ar răcni şi nu cutează.

El din patu-i o ridică şi pe pieptul lui şi-o pune,

Inima-i zvâcneşte tare, viața-i parcă se răpune.

Ea se uită, se tot uită, un cuvânt măcar nu spune,

Râde doar cu ochii-n lacrimi, spăriată de-o minune,

ş-apoi îi suceşte părul pe-al ei deget alb, subțire,

Îşi ascunde fața roşă l-a lui piept duios de mire.

El ştergarul i-l desprinde şi-l împinge lin la vale,

Drept în creştet o sărută pe-al ei păr de aur moale

şi bărbia i-o ridică, s-uită-n ochii plini de apă,

şi pe rând şi-astupă gura, când cu gura se adapă.





VIII


De treci codrii de aramă, de departe vezi albind

ş-auzi mândra glăsuire a pădurii de argint.

Acolo, lângă isvoară, iarba pare de omăt,

Flori albastre tremur ude în văzduhul tămâiet;

Pare-că şi trunchii vecinici poartă suflete sub coajă,

Ce suspină printre ramuri cu a glasului lor vrajă.

Iar prin mândrul întuneric al pădurii de argint

Vezi isvoare zdrumicate peste pietre licurind;

Ele trec cu harnici unde şi suspină-n flori molatic,

Când coboară-n ropot dulce din tăpşanul prăvălatic,

Ele sar în bulgări fluizi peste prundul din răstoace,

În cuibar rotind de ape, peste care luna zace.

Mii de fluturi mici albaştri, mii de roiuri de albine

Curg în râuri sclipitoare peste flori de miere pline,

Împlu aerul văratic de mireasmă şi răcoare

A popoarelor de muşte sărbători murmuritoare.

Lângă lacul care-n tremur somnoros şi lin se bate,

Vezi o masă mare-ntinsă cu făclii prea luminate,

Căci din patru părți a lumii împărați şi-mpărătese,

Au venit ca să serbeze nunta gingaşei mirese;

Feți-frumoşi cu păr de aur, zmei cu solzii de oțele,

Cititorii cei de zodii şi şăgalnicul Pepele.

Iată craiul, socru-mare, rezemat în jilț cu spată,

El pe capu-i portă mitră şi-i cu barba pieptănată;

Țapăn, drept, cu schiptru-n mână, şede-n perine de puf

şi cu crengi îl apăr pagii de muscuțe şi zăduf...

Acum iată că din codru şi Călin mirele iese,

Care ține-n a lui mână, mâna gingaşei mirese.

Îi foşnea uscat pe frunze poala lung-a albei rochii,

Fața-i roşie ca mărul, de noroc i-s umezi ochii;

La pământ mai că ajunge al ei păr de aur moale,

Care-i cade peste brațe, peste umerele goale.

Astfel vine mlădioasă, trupul ei frumos îl poartă,

Flori albastre are-n păru-i şi o stea în frunte poartă.

Socrul roagă-n capul mesei să poftească să se pună

Nunul mare, mândrul soare, şi pe nună, mândra lună.

şi s-aşază toți la masă, cum li-s anii, cum li-i rangul,

Lin vioarele răsună, iară cobza ține hangul. —

Dar ce zgomot se aude? Bâzâit ca de albine?

Toți se uită cu mirare şi nu ştiu de unde vine,

Până văd păinjenişul între tufe ca un pod,

Peste care trece-n zgomot o mulțime de norod.

Trec furnici ducând în gură de făină marii saci,

Ca să coacă pentru nuntă şi plăcinte şi colaci;

şi albinele-aduc miere, aduc colb mărunt de aur,

Ca cercei din el să facă cariul, care-i meşter faur.

Iată vine nunta-ntreagă — vornicel e-un grierel,

Îi sar purici înainte cu potcoave de oțel;

În veşmânt de catifele, un bondar rotund în pântec

Somnoros pe nas ca popii glăsuieşte-ncet un cântec;

O cojiță de alună trag locuste, podu-l scutur,

Cu musteața răsucită şede-n ea un mire flutur;

Fluturi mulți, de multe neamuri, vin în urma lui un lanț,

Toți cu inime uşoare, toți şăgalnici şi berbanți.

Vin țânțarii lăutarii, gândăceii, cărăbuşii,

Iar mireasa viorică i-aştepta-ndărătul uşii.

şi pe masa-mpărătească sare-un greier, crainic sprinten,

Ridicat în două labe, s-a-nchinat bătând din pinten;

El tuşeşte, îşi încheie haina plină de şireturi:

– „Să iertați, boieri, ca nunta s-o pornim şi noi alături.”





Strigoii





I


... că trece aceasta ca fumul de pre pământ.

Ca floarea au înflorit, ca iarba s-au tăiat,

cu pânză se înfăşură, cu pământ se acopere.



Sub bolta cea înaltă a unei vechi biserici,

Între făclii de ceară, arzând în sfeşnici mari,

E-ntinsă-n haine albe, cu fața spre altar,

Logodnica lui Arald, stăpân peste avari;

Încet, adânc răsună cântările de clerici.



Pe pieptul moartei luce de pietre scumpe salbă

şi păru-i de-aur curge din raclă la pământ,

Căzuți în cap sunt ochii. C-un zâmbet trist şi sfânt

Pe buzele-i lipite, ce vinete îi sunt,

Iar fața ei frumoasă ca varul este albă.



şi lângă ea-n genunche e Arald, mândrul rege,

Scânteie desperarea în ochii crunți de sânge,

şi încâlcit e părul lui negru... gura-şi strânge;

El ar răcni ca leii, dar vai! nu poate plânge.

De zile trei îşi spune povestea vieții-ntrege.



"Eram un copilandru. Din codri vechi de brad

Flămânzii ochi rotindu-i, eu mistuiam pământul,

Eu răzvrăteam imperii, popoarele cu gândul...

Visând că toată lumea îmi asculta cuvântul,

În valurile Volgăi cercam cu spada vad.



Domnind semeț şi tânăr pe roinicele stoluri,

Căror a mea ființă un semizeu părea,

Simțeam că universul la pasu-mi tresărea,

şi nații călătoare, împinse de a mea,

Umplut-au sperioase pustiul pân' la poluri.



Căci Odin părăsise de gheață nalta-i domă,

Pe zodii sângeroase porneau a lui popoară;

Cu creştetele albe, preoți cu pleata rară

Trezeau din codrii vecinici, din pace seculară,

Mii roiuri vorbitoare, curgând spre vechea Romă.



Pe Nistru tăbărâsem poporul tău să-mpil;

Cu sfetnici vechi de zile mă-ntâmpinaşi în cale,

Ca marmura de albă, cu păr de aur moale;

În jos plecat-am ochii-naintea feței tale,

Stătând un îndărătnic... un sfiicios copil.



La blânda ta mustrare simt glasul cum îmi seacă...

Eu caut a răspunde, nu ştiu ce să răspund;

Mi-ar fi părut mai bine-n pământ să mă cufund,

Cu mânele-amândouă eu fața îmi ascund

şi-ntâia dată-n viață un plâns amar mă-neacă.



Zâmbiră între dânşii bătrânii tăi prieteni

şi singuri ne lăsară... Te-ntreb într-un târziu,

Uitându-mă la tine, privind fără să ştiu:

La ce-ai venit, regină, aicea în pustiu?

Ce cauți la barbarul sub streaşina-i de cetini?



Cu glasul plin de lacrimi, de-nduioşare cald,

Privindu-mă cu ochii, în care-aveai un cer,

Mi-ai zis: "Aştept din parte-ți, o, rege cavaler,

Că-mi vei da prins pe-acela ce umilit ți-l cer...

Eu vreau să-mi dai copilul zburdalnic — pe Arald."



şi, întorcându-mi fața, eu spada ți-am întins.

Pe plaiuri dunărene poporu-şi opri mersul,

Arald, copilul rege, uitat-a Universul.

Urechea-i fu menită ca să-ți asculte viersul,

De-atunci, învingătoareo, iubit-ai pe învins.



De-atunci, fecioară blondă ca spicul cel de grâu,

Veneai la mine noaptea ca nimeni să te vadă

şi-nlănțuindu-mi gâtul cu brațe de zăpadă,

Îmi întindeai o gură deschisă pentru sfadă:

"Eu vin la tine, rege, să cer pe-Arald al meu."



De-ai fi cerut pământul cu Roma lui antică,

Coroanele ce regii pe frunte le aşază

şi stelele ce vecinic pe ceruri colindează,

Cu toate la picioare-ți eu le puneam în vază,

Dar nu-l mai vrei pe Arald, căci nu mai vrei nimică.



Ah! unde-i vremea ceea când eu cercam un vad

Să ies la lumea largă... şi fost-ar fi mai bine

Ca niciodată-n viață să nu te văd pe tine —

Să fumege nainte-mi oraşele-n ruine,

Să se-mplinească visu-mi din codrii cei de brad!"



Făcliile ridică — se mişc-în line pasuri,

Ducând la groapă trupul reginei dunărene,

Monahi, cunoscătorii vieții pământene,

Cu barbele lor albe, cu ochii stinşi sub gene,

Preoți bătrâni ca iarna, cu gângavele glasuri.



O duc cântând prin tainiți şi pe sub negre bolți,

A misticei religii întunecoase cete,

Pe funii lungi coboară sicriul sub părete,

Pe piatra prăvălită pun crucea drept pecete

Sub candela ce arde în umbra unui colț.





II


În numele sfântului

Taci, s-auzi cum latră

Cățelul pământului

Sub crucea de piatră.



Arald pe un cal negru zbura, şi dealuri, vale

În juru-i fug ca visuri — prin nouri joacă lună —

La pieptu-i manta neagră în falduri şi-o adună,

Movili de frunze-n drumu-i le spulberă de sună,

Iar steaua cea polară i-arată a lui cale.



Ajuns-a el la poala de codru-n munții vechi,

Isvoară vii murmură şi saltă de sub piatră,

Colo cenuşa sură în părăsita vatră,

În codri-adânci cățelul pământului tot latră,

Lătrat cu glas de zimbru răsună în urechi.



Pe-un jilț tăiat în stâncă stă țapăn, palid, drept,

Cu cârja lui în mână, preotul cel păgân;

De-un veac el şede astfel — de moarte-uitat, bătrân,

În plete-i creşte muşchiul, şi muşchi pe a lui sân,

Barba-n pământ i-ajunge şi genele la piept...



Aşa fel zi şi noapte de veacuri el stă orb,

Picioarele lui vechie cu piatra-mpreunate,

El numără în gându-i zile nenumărate,

şi fâlfâie deasupra-i, gonindu-se în roate,

Cu-aripile-ostenite un alb ş-un negru corb.



Arald atunci coboară de pe-a lui cal. C-o mână

El scutură din visu-i moşneagu-ncremenit:

– „O, mag, de zile vecinic, la tine am venit,

Dă-mi înapoi pe-aceea ce moartea mi-a răpit,

şi de-astăzi a mea viață la zeii tăi se-nchină."



Bătrânul cu-a lui cârjă sus genele-şi ridică,

Se uită lung la dânsul, dar gura-nchisă-i tace;

Cu greu a lui picioare din piatră le desface,

Din tronu-i se coboară, cu mâna semn îi face

Ca-n sus să îl urmeze pe-a codrilor potică.



În poarta prăbuşită ce duce-n fund de munte,

Cu cârja lui cea vechie el bate de trei ori,

Cu zgomot sare poarta din vechii ei uşori,

Bătrânul se închină... pe rege-l prind fiori,

Un stol de gânduri aspre trecu peste-a lui frunte.



În dom de marmur negru ei intră liniştiți

şi porțile în urmă în vechi țâțâni s-aruncă.

O candelă bătrânul aprinde — para lungă

Se nalță-n sus albastră, de flacăre o dungă,

Lucesc în juru-i ziduri ca tuciul lustruiți.



şi în tăcere crudă ei nu ştiu ce aştept...

Cu mâna-ntinsă magul îi face semn să şadă,

Arald cu moartea-n suflet, a gândurilor pradă,

Pe jeț tăcut se lasă, cu dreapta pe-a lui spadă,

În zid de marmur negru se uită crunt şi drept.



Fantastic pare-a creşte bătrânul alb şi blând;

În aer îşi ridică a farmecelor vargă

şi o suflare rece prin dom atunci aleargă

şi mii de glasuri slabe încep sub bolta largă

Un cânt frumos şi dulce — adormitor sunând.



Din ce în ce cântarea în valuri ea tot creşte,

Se pare că furtuna ridică al ei glas,

Că vântul trece-n spaimă pe-al mărilor talaz,

Că-n sufletu-i pământul se zbate cu necaz —

Că orice-i viu în lume acum încremeneşte.



Se zguduie tot domul, de pare-a fi de scânduri,

şi stânci în temelie clătindu-se vedem,

Plânsori sfâşietoare împinse de blestem,

Se urmăresc prin bolte, se cheamă, fulger, gem

şi cresc tumultuoase în valuri, rânduri, rânduri...



– „Din inimă-i pământul la morți să deie viață,

În ochii-i să se scurgă scântei din steaua lină,

A părului lucire s-o deie luna plină,

Iar duh dă-i tu, Zamolxe, sămânță de lumină,

Din duhul gurii tale ce arde şi îngheață.



Stihii a lumei patru, supuse lui Arald,

Străbateți voi pământul şi a lui măruntaie,

Faceți din piatră aur şi din îngheț văpaie,

Să-nchege apa-n sânge, din pietre foc să saie,

Dar inima-i fecioară hrăniți cu sânge cald."



Atuncea dinaintea lui Arald zidul piere;

El vede toată firea amestecat-afară —

Ninsoare, fulger, gheață, vânt arzător de vară —

Departe vede-oraşul pe sub un arc de pară,

şi lumea nebunise gemând din răsputere;



Biserica creştină, a ei catapeteasmă

De-un fulger drept în două e ruptă şi tresare;

Din tainiță mormântul atuncea îi apare,

şi piatra de pe groapă crăpând în două sare;

Încet plutind se-nalță mireasa-i, o fantasmă...



O dulce întrupare de-omăt. Pe pieptu-i salbă

De pietre scumpe... părul i-ajunge la călcâie,

Ochii căzuți în capu-i şi buze viorie;

Cu mânele-i de ceară ea tâmpla şi-o mângâie —

Dar fața ei frumoasă ca varul este albă.



Prin vânt, prin neguri vine — şi nourii s-aştern

Fug fulgerele-n lături, lăsând-o ca să treacă,

şi luna înnegreşte şi ceru-ncet se pleacă

şi apele cu spaimă fug în pământ şi seacă —

Părea că-n somn un înger ar trece prin infern.



Priveliştea se stinge. în negrul zid s-arată,

Venind ca-n somn lunatic, în pasuri line, ea;

Arald nebun se uită — cu ochii o-nghițea,

Puternicele brațe spre dânsa întindea

şi-n nesimțire cade pe-a jilțului său spată.



Îşi simte gâtu-atuncea cuprins de brațe reci,

Pe pieptul gol el simte un lung sărut de gheață,

Părea un junghi că-i curmă suflare şi viață...

Din ce în ce mai vie o simte-n a lui brațe

şi ştie că de-acuma a lui rămâne-n veci.



şi sufletul ei dulce din ce în ce-i mai cald...

Pe ea o ține-acuma, ce fu a morții pradă?

Ea-nlănțuieşte gâtu-i cu brațe de zăpadă,

Întinde a ei gură, deschisă pentru sfadă:

– „Rege,-a venit Maria şi-ți cere pe Arald!"



– „Arald, nu vrei tu fruntea pe sânul meu s-o culci?

Tu zeu cu ochii negri... o, ce frumoşi ochi ai!

Las' să-ți înlănțui gâtul cu părul meu bălai,

Viața, tinerețea mi-ai prefăcut-o-n rai,

Las' să mă uit în ochii-ți ucizător de dulci."

şi blânde, triste glasuri din vuiet se desfac,

Acuşa la ureche-i un cântec vechi străbate,

Ca murmur de izvoare prin frunzele uscate,

Acuş o armonie de-amor şi voluptate

Ca molcoma cadență a undelor pe lac.





III


"... cum de multe ori când mor oamenii,

mulți deîntr-acei morți zic se scoală de

se fac strigoi..."

Îndereptarea legii, 1652



În salele pustie lumine roşi de torții

Rănesc întunecimea ca pete de jeratic;

Arald se primblă singur, râzând, vorbind sălbatic

Arald, tânărul rege, e-un rege singuratic —

Palatu-i parc-aşteaptă în veci să-i vie morții.



Pe-oglinzi de marmuri negre un negru nimitez,

A faclelor lucire răzbind prin pânza fină

Răsfrâng o dureroasă lumină din lumină;

Zidirea cea pustie de jale pare plină

şi chipul morții pare că-n orice colț îl vezi.



De când căzu un trăsnet în dom... de-atunci în somn

Ca plumbul surd şi rece el doarme ziua toată,

Pe inimă-i de-atuncea s-a pus o neagră pată —

Dar noaptea se trezeşte şi ține judecată

şi-n negru-mbracă toate al nopții palid domn.



Un obrăzar de ceară părea că poartă el,

Atât de albă fața-i ş-atât de nemişcată,

Dar ochii-i ard în friguri şi buza-i sângerată,

Pe inima sa poartă de-atunci o neagră pată,

Iară pe frunte poartă coroană de oțel.



De-atunci în haina morții el şi-a-mbrăcat viața,

Îi plac adânce cânturi, ca glasuri de furtună;

Ades călare pleacă în mândre nopți cu lună,

şi când se-ntoarce, ochii lucesc de voie bună,

Pân' ce-un fior de moarte îl prinde dimineața.



Arald, ce însemnează pe tine negrul port

şi fața ta cea albă ca ceara, neschimbată?

Ce ai, de când pe sânu-ți tu porți o neagră pată,

De-ți plac făclii de moarte, cântare-ntunecată?

Arald! de nu mă-nşală privirea, tu eşti mort!



şi azi el se avântă pe calul său arab,

şi drumul, ca săgeții, îi dă peste pustie,

Care sub luna plină luceşte argintie —

El vede de departe pe mândra lui Marie,

şi vântu-n codri sună cu glas duios şi slab.



În părul ei de aur, rubine-nflăcărate,

şi-n ochii ei s-adună lumina sfintei mări —

S-ajung curând în cale, s-alătură călări,

şi unul înspre altul se pleacă-n desmierdări —

Dar buzele ei roşii păreau că-s sângerate.



Ei trec ca vijelia cu aripi fără număr,

Căci caii lor aleargă alăturea-nspumați,

Vorbind de-a lor iubire — iubire fără saț —

Ea se lăsase dulce şi greu pe a lui braț

şi-şi răzimase capul bălai de a lui umăr.



– „Arald, nu vrei pe sânu-mi tu fruntea ta s-o culci?

Tu zeu cu ochii negri... O! ce frumoşi ochi ai...

Las' să-ți înlănțui gâtul cu părul meu bălai...

Viața, tinerețea mi-ai prefăcut-o-n rai —

Las' să mă uit în ochii-ți ucizători de dulci!"



Miroase-adormitoare văzduhul îl îngreun,

Căci vântul adunat-a de flori de tei troiene,

şi le aşterne-n cale reginei dunărene. —

Prin frunze aiurează şoptirile-i alene.

Când gurile-nsetate în sărutări se-mpreun.



Cum ei mergând ca vântul se ceartă şi se-ntreabă,

Nu văd în fundul nopții o umbră de roşeață,

Dar simt că-n a lor suflet trecu fior de gheață,

De-a morții gălbeneală pieriți ei sunt la față...

Ei simt c-a lor vorbire-i mai slabă, tot mai slabă.



– „Arald! strigă crăiasa — las' fața să-mi ascund,

N-auzi tu de departe cucoşul răguşit?

O zare de lumină s-arată-n răsărit,

Viața trecătoare din pieptu-mi a rănit...

A zilei raze roşii în inimă-mi pătrund."



Arald încremenise pe calu-i — un stejar,

Păinjenit e ochiu-i de-al morții glas etern,

Fug caii duşi de spaimă şi vântului s-aştern,

Ca umbre străvezie ieşite din infern

Ei zboară... Vântul geme prin codri cu amar.



Ei zboar-o vijelie, trec ape făr' de vad,

Naintea lor se nalță puternic vechii munți,

Ei trec în răpejune prin râuri fără punți,

Coroanele în fugă le fulgeră pe frunți,

Naintea lor se mişcă pădurile de brad.



Din tronul lui de piatră bătrânul preot vede

şi-n vânturi el ridică adâncul glas de-aramă,

Pe soare să-l oprească el noaptea o recheamă,

Furtunelor dă zborul, pământul de-l distramă...

Târziu! căci faptul zilei în slavă se răpede!



Porneşte vijelia adâncu-i cânt de jale,

Când ei soseau alături pe cai încremeniți,

Cu genele lăsate pe ochi păinjeniți —

Frumoşi erau şi astfel de moarte logodiți —

şi-n două laturi templul deschise-a lui portale.



Călări ei intră-nuntru şi porțile recad;

Pe veci pieriră-n noaptea mărețului mormânt.

În sunete din urmă pătrunde-n fire cânt,

Jelind-o pe crăiasa cu chip frumos şi sfânt,

Pe-Arald, copilul rege al codrilor de brad.



Bătrânu-şi pleacă geana şi iar rămâne orb,

Picioarele lui vechie cu piatra se-mpreună,

El numără în gându-i şi anii îi adună,

Ca o poveste-uitată Arald în minte-i sună,

şi peste capu-i zboară un alb ş-un negru corb.



Pe jilțul lui de piatră înțepeneşte drept

Cu cârja lui cea veche preotul cel păgân,

şi veacuri înainte el şede-uitat, bătrân,

În plete-i creşte muşchiul şi muşchi pe a lui sân,

Barba-n pământ i-ajunge şi genele în piept.





Satira I

(Scrisoarea I)





Când cu gene ostenite sara suflu-n lumânare,

Doar ceasornicul urmează lung-a timpului cărare,

Căci perdelele-ntr-o parte când le dai, şi în odaie

Luna varsă peste toate voluptoasa ei văpaie,

Ea din noaptea amintirii o vecie-ntreagă scoate

De dureri, pe care însă le simțim ca-n vis pe toate.



Lună tu, stăpân-a mării, pe a lumii boltă luneci

şi gândirilor dând viață, suferințele întuneci;

Mii pustiuri scânteiază sub lumina ta fecioară,

şi câți codri-ascund în umbră strălucire de isvoară!

Peste câte mii de valuri stăpânirea ta străbate,

Când pluteşti pe mişcătoarea mărilor singurătate!

Câte țărmuri înflorite, ce palate şi cetăți,

Străbătute de-al tău farmec ție singură-ți arăți!

şi în câte mii de case lin pătruns-ai prin fereşti,

Câte frunți pline de gânduri, gânditoare le priveşti!

Vezi pe-un rege ce-mpânzeşte globu-n planuri pe un veac,

Când la ziua cea de mâne abia cuget-un sărac...

Deşi trepte osebite le-au ieşit din urna sorții

Deopotrivă-i stăpâneşte raza ta şi geniul morții;

La acelaşi şir de patimi deopotrivă fiind robi,

Fie slabi, fie puternici, fie genii ori neghiobi!

Unul caută-n oglindă de-şi buclează al său păr,

Altul caută în lume şi în vreme adevăr,

De pe galbenele file el adună mii de coji,

A lor nume trecătoare le însamnă pe răboj;

Iară altu-mparte lumea de pe scândura tărăbii,

Socotind cât aur marea poartă-n negrele-i corăbii.

Iar colo bătrânul dascăl, cu-a lui haină roasă-n coate,

Într-un calcul fără capăt tot socoate şi socoate

şi de frig la piept şi-ncheie tremurând halatul vechi,

Îşi înfundă gâtu-n guler şi bumbacul în urechi;

Uscățiv aşa cum este, gârbovit şi de nimic,

Universul fără margini e în degetul lui mic,

Căci sub frunte-i viitorul şi trecutul se încheagă,

Noaptea-adânc-a veciniciei el în şiruri o dezleagă;

Precum Atlas în vechime sprijinea ceriul pe umăr

Aşa el sprijină lumea şi vecia într-un număr.



Pe când luna străluceşte peste-a tomurilor bracuri,

Într-o clipă-l poartă gândul îndărăt cu mii de veacuri,

La-nceput, pe când ființă nu era, nici neființă,

Pe când totul era lipsă de viață şi voință,

Când nu s-ascundea nimica, deşi tot era ascuns...

Când pătruns de sine însuşi odihnea cel nepătruns.

Fu prăpastie? genune? Fu noian întins de apă?

N-a fost lume pricepută şi nici minte s-o priceapă,

Căci era un întuneric ca o mare făr-o rază,

Dar nici de văzut nu fuse şi nici ochiu care s-o vază.

Umbra celor nefăcute nu-ncepuse-a se desface,

şi în sine împăcată stăpânea eterna pace!...

Dar deodat-un punct se mişcă... cel întâi şi singur. Iată-l

Cum din chaos face mumă, iară el devine Tatăl...

Punctu-acela de mişcare, mult mai slab ca boaba spumii,

E stăpânul fără margini peste marginile lumii...

De-atunci negura eternă se desface în făşii,

De atunci răsare lumea, lună, soare şi stihii...

De atunci şi până astăzi colonii de lumi pierdute

Vin din sure văi de chaos pe cărări necunoscute

şi în roiuri luminoase isvorând din infinit,

Sunt atrase în viață de un dor nemărginit.

Iar în lumea asta mare, noi copii ai lumii mici,

Facem pe pământul nostru muşunoaie de furnici;

Microscopice popoare, regi, oşteni şi învățați

Ne succedem generații şi ne credem minunați;

Muşti de-o zi pe-o lume mică de se măsură cu cotul,

În acea nemărginire ne-nvârtim uitând cu totul

Cum că lumea asta-ntreagă e o clipă suspendată,

Că-ndărătu-i şi-nainte-i întuneric se arată.

Precum pulberea se joacă în imperiul unei raze,

Mii de fire viorie ce cu raza încetează,

Astfel, într-a veciniciei noapte pururea adâncă,

Avem clipa, avem raza, care tot mai ține încă...

Cum s-o stinge, totul piere, ca o umbră-n întuneric,

Căci e vis al neființii universul cel himeric...



În prezent cugetătorul nu-şi opreşte a sa minte,

Ci-ntr-o clipă gându-l duce mii de veacuri înainte;

Soarele, ce azi e mândru, el îl vede trist şi roş

Cum se-nchide ca o rană printre nori întunecoşi,

Cum planeții toți îngheață şi s-azvârl rebeli în spaț

Ei, din frânele luminii şi a soarelui scăpați;

Iar catapeteasma lumii în adânc s-au înnegrit,

Ca şi frunzele de toamnă toate stelele-au pierit;

Timpul mort şi-ntinde trupul şi devine vecinicie,

Căci nimic nu se întâmplă în întinderea pustie,

şi în noaptea neființii totul cade, totul tace,

Căci în sine împăcată reîncep-eterna pace...



...............................................................



Începând la talpa însăşi a mulțimii omeneşti

şi suind în susul scării pân' la frunțile crăieşti,

De a vieții lor enigmă îi vedem pe toți munciți,

Făr-a şti să spunem care ar fi mai nenorociți...

Unul e în toți, tot astfel precum una e în toate,

De asupra tuturora se ridică cine poate,

Pe când alții stând în umbră şi cu inima smerită

Neştiuți se pierd în taină ca şi spuma nezărită —

Ce-o să-i pese soartei oarbe ce vor ei sau ce gândesc?...

Ca şi vântu-n valuri trece peste traiul omenesc.



Fericească-l scriitorii, toată lumea recunoască-l...

Ce-o să aibă din acestea pentru el, bătrânul dascăl?

Nemurire, se va zice. Este drept că viața-ntreagă,

Ca şi iedera de-un arbor, de-o idee i se leagă.

"De-oi muri — îşi zice-n sine — al meu nume o să-l poarte

Secolii din gură-n gură şi l-or duce mai departe,

De a pururi, pretutindeni, în ungherul unor crieri

şi-or găsi, cu al meu nume, adăpost a mele scrieri!"

O, sărmane! ții tu minte câte-n lume-ai auzit,

Ce-ți trecu pe dinainte, câte singur ai vorbit?

Prea puțin. De ici, de colo de imagine-o făşie,

Vre o umbră de gândire, ori un petec de hârtie;

şi când propria ta viață singur n-o ştii pe de rost,

O să-şi bată alții capul s-o pătrunză cum a fost?

Poate vreun pedant cu ochii cei verzui, peste un veac,

Pintre tomuri brăcuite aşezat şi el, un brac,

Aticismul limbii tale o să-l pună la cântari,

Colbul ridicat din carte-ți l-o sufla din ochelari

şi te-o strânge-n două şiruri, aşezându-te la coadă,

În vro notă prizărită sub o pagină neroadă.



Poți zidi o lume-ntreagă, poți s-o sfarămi... orice-ai spune,

Peste toate o lopată de țărână se depune.

Mâna care-au dorit sceptrul universului şi gânduri

Ce-au cuprins tot universul încap bine-n patru scânduri...

Or să vie pe-a ta urmă în convoi de-nmormântare,

Splendid ca o ironie cu priviri nepăsătoare...

Iar deasupra tuturora va vorbi vrun mititel,

Nu slăvindu-te pe tine... lustruindu-se pe el

Sub a numelui tău umbră. Iată tot ce te aşteaptă.

Ba să vezi... posteritatea este încă şi mai dreaptă.

Neputând să te ajungă, crezi c-or vrea să te admire?

Ei vor aplauda desigur biografia subțire

Care s-o-ncerca s-arate că n-ai fost vreun lucru mare,

C-ai fost om cum sunt şi dânşii... Măgulit e fiecare

Că n-ai fost mai mult ca dânsul. şi prostatecele nări

şi le umflă orişicine în savante adunări

Când de tine se vorbeşte. S-a-nțeles de mai nainte

C-o ironică grimasă să te laude-n cuvinte.

Astfel încăput pe mâna a oricărui, te va drege,

Rele-or zice că sunt toate câte nu vor înțelege...

Dar afară de acestea, vor căta vieții tale

Să-i găsească pete multe, răutăți şi mici scandale —

Astea toate te apropie de dânşii... Nu lumina

Ce în lume-ai revărsat-o, ci păcatele şi vina,

Oboseala, slăbiciunea, toate relele ce sunt

Într-un mod fatal legate de o mână de pământ;

Toate micile mizerii unui suflet chinuit

Mult mai mult îi vor atrage decât tot ce ai gândit.



..............................................................



Între ziduri, printre arbori ce se scutură de floare,

Cum revarsă luna plină liniştita ei splendoare!

şi din noaptea amintirii mii de doruri ea ne scoate;

Amorțită li-i durerea, le simțim ca-n vis pe toate,

Căci în propria-ne lume ea deschide poarta-ntrării

şi ridică mii de umbre după stinsul lumânării...

Mii pustiuri scânteiază sub lumina ta, fecioară,

şi câți codri-ascund în umbră strălucire de isvoară!

Peste câte mii de valuri stăpânirea ta străbate,

Când pluteşti pe mişcătoarea mărilor singurătate,

şi pe toți ce-n astă lume sunt supuşi puterii sorții

Deopotrivă-i stăpâneşte raza ta şi geniul morții!





Satira II

(Scrisoarea II)





De ce pana mea rămâne în cerneală, mă întrebi?

De ce ritmul nu m-abate cu ispita-i de la trebi?

De ce dorm, îngrămădite între galbenele file,

Iambii suitori, troheii, săltărețele dactile?

Dacă tu ştiai problema astei vieți cu care lupt,

Ai vedea că am cuvinte pana chiar să o fi rupt,

Căci întreb, la ce-am începe să-ncercăm în luptă dreaptă

A turna în formă nouă limba veche şi-nțeleaptă?

Acea tainică simțire, care doarme-n a ta harfă

În cuplete de teatru s-o desfaci ca pe o marfă,

Când cu sete cauți forma ce să poată să te-ncapă,

Să le scrii cum cere lumea, vro istorie pe apă?

Însă tu îmi vei răspunde că e bine ca în lume

Prin frumoasă stihuire să pătrunză al meu nume,

Să-mi atrag luare-aminte a bărbaților din țară,

Să-mi dedic a mele versuri la cucoane, bunăoară,

şi dezgustul meu din suflet să-l împac prin a mea minte. —

Dragul meu, cărarea asta s-a bătut de mai nainte;

Noi avem în veacul nostru acel soi ciudat de barzi,

Care-ncearcă prin poeme să devie cumularzi,

Închinând ale lor versuri la puternici, la cucoane,

Sunt cântați în cafenele şi fac zgomot în saloane;

Iar cărările vieții fiind grele şi înguste,

Ei încearcă să le treacă prin protecție de fuste,

Dedicând broşuri la dame a căror bărbați ei speră

C-ajungând cândva miniştri le-a deschide carieră. —



De ce nu voi pentru nume, pentru glorie să scriu?

Oare glorie să fie a vorbi într-un pustiu?

Azi, când patimilor proprii muritorii toți sunt robi,

Gloria-i închipuirea ce o mie de neghiobi

Idolului lor închină, numind mare pe-un pitic

Ce-o beşică e de spumă într-un secol de nimic.



Încorda-voi a mea liră să cânt dragostea? Un lanț

Ce se-mparte cu frăție între doi şi trei amanți.

Ce? să-ngâni pe coardă dulce, că de voie te-ai adaos

La cel cor ce-n operetă e condus de Menelaos?

Azi adeseori femeia, ca şi lumea, e o şcoală,

Unde-nveți numai durere, înjosire şi spoială;

La aceste academii de ştiinți a zânei Vineri

Tot mai des se perindează şi din tineri în mai tineri,

Tu le vezi primind elevii cei imberbi în a lor clas,

Până când din şcoala toată o ruină a rămas.



Vai! tot mai gândeşti la anii când visam la academii,

Ascultând pe vechii dascăli cârpocind la haina vremii,

Ale clipelor cadavre din volume stând s-adune

şi-n a lucrurilor peteci căutând înțelepciune?

Cu murmurele lor blânde, un izvor de horum-harum

Câştigând cu clipoceală nervum rerum gerendarum;

Cu evlavie adâncă ne-nvârteau al minții scripet,

Legănând când o planetă, când pe-un rege din Egipet.



Parcă-l văd pe astronomul cu al negurii repaos,

Cum uşor, ca din cutie, scoate lumile din chaos

şi cum neagra vecinicie ne-o întinde şi ne-nvață

Că epocile se-nşiră ca mărgelele pe ață.

Atunci lumea-n căpățână se-nvârtea ca o morişcă

De simțeam, ca Galilei, că comedia se mişcă. —



Amețiți de limbe moarte, de planeți, de colbul şcolii,

Confundam pe bietul dascăl cu un crai mâncat de molii

şi privind păinjenişul din tavan, de pe pilaştri,

Ascultam pe craiul Ramses şi visam la ochi albaştri

şi pe margini de caiete scriam versuri dulci, de pildă

Către vreo trandafirie şi sălbatecă Clotildă.

Îmi plutea pe dinainte cu al timpului amestic

Ba un soare, ba un rege, ba alt animal domestic.

Scârțâirea de condeie dădea farmec astei linişti,

Vedeam valuri verzi de grâne, undoiarea unei inişti,

Capul greu cădea pe bancă, pereau toate-n infinit;

Când suna, ştiam că Ramses trebuia să fi murit.



Atunci lumea cea gândită pentru noi avea ființă,

şi, din contra, cea aievea ne părea cu neputință.

Azi abia vedem ce stearpă şi ce aspră cale este

Cea ce poate să convie unei inime oneste;

Iar în lumea cea comună a visa e un pericul,

Căci de ai cumva iluzii, eşti pierdut şi eşti ridicul.



şi de-aceea de-azi nainte poți să nu mă mai întrebi

De ce ritmul nu m-abate cu ispită de la trebi,

De ce dorm îngrămădite între galbenele file,

Iambii suitori, troheii, săltărețele dactile...

De-oi urma să scriu în versuri, teamă mi-e ca nu cumva

Oamenii din ziua de-astăzi să mă-nceap-a lăuda.

Dacă port cu uşurință şi cu zâmbet a lor ură,

Laudele lor desigur m-ar mâhni peste măsură.





Satira III

(Scrisoarea III)





Un sultan dintre aceia ce domnesc peste vro limbă,

Ce cu-a turmelor păşune, a ei patrie ş-o schimbă,

La pământ dormea ținându-şi căpătâi mâna cea dreaptă;

Dară ochiu-nchis afară, înlăuntru se deşteaptă.

Vede cum din ceruri luna lunecă şi se coboară

şi s-apropie de dânsul preschimbată în fecioară.

Înflorea cărarea ca de pasul blândei primăveri;

Ochii ei sunt plini de umbra tăinuitelor dureri;

Codrii se înfiorează de atâta frumusețe,

Apele-ncrețesc în tremur străveziile lor fețe,

Pulbere de diamante cade fină ca o bură,

Scânteind plutea prin aer şi pe toate din natură

şi prin mândra fermecare sun-o muzică de şoapte,

Iar pe ceruri se înalță curcubeele de noapte...

Ea, şezând cu el alături, mâna fină i-o întinde,

Părul ei cel negru-n valuri de mătasă se desprinde

– „Las' să leg a mea viață de a ta... În brațu-mi vino,

şi durerea mea cea dulce cu durerea ta alin-o...

Scris în cartea vieții este şi de veacuri şi de stele

Eu să fiu a ta stăpână, tu stăpân vieții mele."



şi cum o privea sultanul, ea se-ntunecă... dispare;

Iar din inima lui simte un copac cum că răsare,

Care creşte într-o clipă ca în veacuri, mereu creşte,

Cu-a lui ramuri peste lume, peste mare se lățeşte;

Umbra lui cea uriaşă orizonul îl cuprinde

şi sub dânsul universul într-o umbră se întinde;

Iar în patru părți a lumii vede şiruri munții mari,

Atlasul, Caucazul, Taurul şi Balcanii seculari;

Vede Eufratul şi Tigris, Nilul, Dunărea bătrână —

Umbra arborelui falnic peste toate e stăpână.

Astfel, Asia, Europa, Africa cu-a ei pustiuri

şi corăbiile negre legănându-se pe râuri,

Valurile verzi de grâie legănându-se pe lanuri,

Mările țărmuitoare şi cetăți lângă limanuri,

Toate se întind nainte-i... ca pe-un uriaş covor,

Vede țară lângă țară şi popor lângă popor —

Ca prin neguri alburie se strevăd şi se prefac

În întinsă-mpărăție sub o umbră de copac.



Vulturii porniți la ceruri pân' la ramuri nu ajung;

Dar un vânt de biruință se porneşte îndelung

şi loveşte rânduri, rânduri în frunzişul sunător,

Strigăte de-Allah! Allahu! se aud pe sus prin nori,

Zgomotul creştea ca marea turburată şi înaltă,

Urlete de bătălie s-alungau după olaltă,

Însă frunzele-ascuțite se îndoaie după vânt

şi deasupra Romei nouă se înclină la pământ.



Se cutremură sultanul... se deşteaptă... şi pe cer

Vede luna cum pluteşte peste plaiul Eschişer.

şi priveşte trist la casa şeihului Edebali;

După gratii de fereastră o copilă el zări

Ce-i zâmbeşte, mlădioasă ca o creangă de alun;

E a şeihului copilă, e frumoasa Malcatun.

Atunci el pricepe visul că-i trimis de la profet,

Că pe-o clipă se-nălțase chiar în rai la Mohamet,

Că din dragostea-i lumească un imperiu se va naşte,

Ai căruia ani şi margini numai cerul le cunoaşte.



Visul său se-nfiripează şi se-ntinde vultureşte,

An cu an împărăția tot mai largă se sporeşte,

Iară flamura cea verde se înalță an cu an,

Neam cu neam urmându-i zborul şi sultan după sultan.

Astfel țară după țară drum de glorie-i deschid...

Pân-în Dunăre ajunge furtunosul Baiazid...



La un semn, un țărm de altul, legând vas de vas, se leagă

şi în sunet de fanfare trece oastea lui întreagă;

Ieniceri, copii de suflet ai lui Allah şi spahii

Vin de-ntunecă pământul la Rovine în câmpii;

Răspândindu-se în roiuri, întind corturile mari...

Numa-n zarea depărtată sună codrul de stejari.



Iată vine-un sol de pace c-o năframă-n vârf de băț.

Baiazid, privind la dânsul, îl întreabă cu dispreț

– „Ce vrei tu?"

– " Noi? Bună pace! şi de n-o fi cu bănat,

Domnul nostru-ar vrea să vază pe măritul împărat."



La un semn deschisă-i calea şi s-apropie de cort

Un bătrân aşa de simplu, după vorbă, după port.

– „Tu eşti Mircea?"

– „Da-mpărate!"

– „Am venit să mi te-nchini,

De nu, schimb a ta coroană într-o ramură de spini."

– „Orice gând ai împărate, şi oricum vei fi sosit,

Cât suntem încă pe pace, eu îți zic: Bine-ai venit!

Despre partea închinării însă, Doamne, să ne ierți;

Dar acu vei vrea cu oaste şi război ca să ne cerți,

Ori vei vrea să faci întoarsă de pe-acuma a ta cale,

Să ne dai un semn şi nouă de mila măriei tale...

De-o fi una, de-o fi alta... Ce e scris şi pentru noi,

Bucuroşi le-om duce toate, de e pace, de-i război."



– „Cum? Când lumea mi-e deschisă, a privi gândeşti că pot

Ca întreg Aliotmanul să se-mpiedice de-un ciot?

O, tu nici visezi, bătrâne, câți în cale mi s-au pus!

Toată floarea cea vestită a întregului Apus,

Tot ce stă în umbra crucii, împărați şi regi s-adună

Să dea piept cu uraganul ridicat de semilună.

S-a-mbrăcat în zale lucii cavalerii de la Malta,

Papa cu-a lui trei coroane, puse una peste alta,

Fulgerele adunat-au contra fulgerului care

În turbarea-i furtunoasă a cuprins pământ şi mare.

N-au avut decât cu ochiul ori cu mâna semn a face,

şi Apusul îşi împinse toate neamurile-ncoace;

Pentru-a crucii biruință se mişcară râuri-râuri,

Ori din codri răscolite, ori stârnite din pustiuri;

Zguduind din pace-adâncă ale lumii începuturi,

Înnegrind tot orizonul cu-a lor zeci de mii de scuturi,

Se mişcau îngrozitoare ca păduri de lănci şi săbii,

Tremura înspăimântată marea de-ale lor corăbii!...

La Nicopole văzut-ai câte tabere s-au strâns

Ca să steie înainte-mi ca şi zidul neînvins.

Când văzui a lor mulțime, câtă frunză, câtă iarbă,

Cu o ură nempăcată mi-am şoptit atunci în barbă,

Am jurat ca peste dânşii să trec falnic, fără păs,

Din pristolul de la Roma să dau calului ovăs...

şi de crunta-mi vijelie tu te aperi c-un toiag?

şi, purtat de biruință, să mă-mpiedic de-un moşneag?"

– „De-un moşneag, da, împărate, căci moşneagul ce priveşti

Nu e om de rând, el este domnul Țării Româneşti.

Eu nu ți-aş dori vrodată să ajungi să ne cunoşti,

Nici ca Dunărea să-nece spumegând a tale oşti.

După vremuri mulți veniră, începând cu acel oaspe,

Ce din vechi se pomeneşte, cu Dariu a lui Istaspe;

Mulți durară, după vremuri, peste Dunăre vrun pod,

De-au trecut cu spaima lumii şi mulțime de norod;

Împărați pe care lumea nu putea să-i mai încapă

Au venit şi-n țara noastră de-au cerut pământ şi apă —

şi nu voi ca să mă laud, nici că voi să te-nspăimânt,

Cum veniră, se făcură toți o apă ş-un pământ.

Te făleşti că înainte-ți răsturnat-ai val-vârtej

Oştile leite-n zale de-mpărați şi de viteji?

Tu te lauzi că Apusul înainte ți s-a pus?...

Ce-i mâna pe ei în luptă, ce-au voit acel Apus?

Laurii voiau să-i smulgă de pe fruntea ta de fier,

A credinții biruință căta orice cavaler.

Eu? Îmi apăr sărăcia şi nevoile şi neamul...

şi de-aceea tot ce mişcă-n țara asta, râul, ramul,

Mi-e prieten numai mie, iară ție duşman este;

Duşmănit vei fi de toate, făr-a prinde chiar de veste;

N-avem oşti, dară iubirea de moşie e un zid

Care nu se-nfiorează de-a ta faimă, Baiazid!"



şi abia plecă bătrânul... Ce mai freamăt, ce mai zbucium!

Codrul clocoti de zgomot şi de arme şi de bucium,

Iar la poala lui cea verde mii de capete pletoase,

Mii de coifuri lucitoare ies din umbra-ntunecoasă;

Călăreții împlu câmpul şi roiesc după un semn

şi în caii lor sălbatici bat cu scările de lemn,

Pe copite iau în fugă fața negrului pământ,

Lănci scânteie lungi în soare, arcuri se întind în vânt,

şi ca nouri de aramă şi cu ropotul de grindeni,

Orizonu-ntunecându-l, vin săgeți de pretutindeni,

Vâjâind ca vijelia şi ca plesnetul de ploaie...

Urlă câmpul şi de tropot şi de strigăt de bătaie.

În zadar striga-mpăratul ca şi leul în turbare,

Umbra morții se întinde tot mai mare şi mai mare;

În zadar flamura verde o ridică înspre oaste,

Căci cuprinsă-i de pieire şi în față şi în coaste,

Căci se clatină rărite şiruri lungi de bătălie;

Cad asabii ca şi pâlcuri risipite pe câmpie,

În genunchi cădeau pedeştri, colo caii se răstoarnă,

Când săgețile în valuri, care şuieră, se toarnă

şi, lovind în față,-n spate, ca şi crivățul şi gerul,

Pe pământ lor li se pare că se năruie tot cerul...

Mircea însuşi mână-n luptă vijelia-ngrozitoare,

Care vine, vine, vine, calcă totul în picioare;

Durduind soseau călării ca un zid înalt de suliți,

Printre cetele păgâne trec rupându-şi large uliți;

Risipite se-mprăştie a duşmanilor şiraguri,

şi gonind biruitoare tot veneau a țării steaguri,

Ca potop ce prăpădeşte, ca o mare turburată —

Peste-un ceas păgânătatea e ca pleava vânturată.

Acea grindin-oțelită înspre Dunăre o mână,

Iar în urma lor se-ntinde falnic armia română.



Pe când oastea se aşază, iată soarele apune,

Voind creştetele nalte ale țării să-ncunune

Cu un nimb de biruință; fulger lung încremenit

Mărgineşte munții negri în întregul asfințit,

Pân' ce isvorăsc din veacuri stele una câte una

şi din neguri, dintre codri, tremurând s-arată luna

Doamna mărilor ş-a nopții varsă linişte şi somn.

Lângă cortu-i, unul dintre fiii falnicului Domn

Stă zâmbind de-o amintire, pe genunchi scriind o carte,

S-o trimiță dragei sale, de la Argeş mai departe



"De din vale de Rovine

Grăim, Doamnă, către Tine,

Nu din gură, ci din carte,

Că ne eşti aşa departe.

Te-am ruga, mări, ruga

Să-mi trimiți prin cineva

Ce-i mai mândru-n valea Ta:

Codrul cu poienele,

Ochii cu sprâncenele;

Că şi eu trimite-voi

Ce-i mai mândru pe la noi:

Oastea mea cu flamurile,

Codrul şi cu ramurile,

Coiful nalt cu penele,

Ochii cu sprâncenele.

şi să ştii că-s sănătos,

Că, mulțămind lui Cristos,

Te sărut, Doamnă, frumos."



..................................................................



De-aşa vremi se-nvredniciră cronicarii şi rapsozii;

Veacul nostru ni-l umplură saltimbancii şi irozii...

În izvoadele bătrâne pe eroi mai pot să caut;

Au cu lira visătoare ori cu sunete de flaut

Poți să-ntâmpini patrioții ce-au venit de-atunci încolo?

Înaintea acestora tu ascunde-te, Apollo!

O, eroi! care-n trecutul de măriri vă adumbriseți,

Ați ajuns acum de modă de vă scot din letopiseți,

şi cu voi drapându-şi nula, vă citează toți nerozii,

Mestecând veacul de aur în noroiul greu al prozii.

Rămâneți în umbră sfântă, Basarabi şi voi Muşatini,

Descălecători de țară, dătători de legi şi datini,

Ce cu plugul şi cu spada ați întins moşia voastră

De la munte pân' la mare şi la Dunărea albastră.





Au prezentul nu ni-i mare? N-o să-mi dea ce o să cer?

N-o să aflu între-ai noştri vre un falnic juvaer?

Au la Sybaris nu suntem lângă capiştea spoielii?

Nu se nasc glorii pe stradă şi la uşa cafenelii,

N-avem oameni ce se luptă cu retoricele suliți

În aplauzele grele a canaliei de uliți,

Panglicari în ale țării, cari joacă ca pe funii,

Măşti cu toate de renume din comedia minciunii?

Au de patrie, virtute, nu vorbeşte liberalul,

De ai crede că viața-i e curată ca cristalul?

Nici visezi că înainte-ți stă un stâlp de cafenele,

Ce îşi râde de-aste vorbe îngânându-le pe ele.

Vezi colo pe uriciunea fără suflet, fără cuget,

Cu privirea-mpăroşată şi la fălci umflat şi buget,

Negru, cocoşat şi lacom, un isvor de şiretlicuri,

La tovarăşii săi spune veninoasele-i nimicuri;

Toți pe buze-având virtute, iar în ei monedă calpă,

Quintesență de mizerii de la creştet până-n talpă,

şi deasupra tuturora, oastea să şi-o recunoască,

Îşi aruncă pocitura bulbucații ochi de broască...

Dintr-aceştia țara noastră îşi alege astăzi solii!

Oameni vrednici ca să şază în zidirea sfintei Golii,

În cămeşi cu mâneci lunge şi pe capete scufie,

Ne fac legi şi ne pun biruri, ne vorbesc filosofie.

Patrioții! Virtuoşii, ctitori de aşezăminte,

Unde spumegă desfrâul în mişcări şi în cuvinte,

Cu evlavie de vulpe, ca în strane, şed pe locuri

şi aplaudă frenetic schime, cântece şi jocuri...

şi apoi în Sfatul țării se adun să se admire

Bulgăroi cu ceafa groasă, grecotei cu nas subțire;

Toate mutrele acestea sunt pretinse de roman,

Toată greco-bulgărimea e nepoata lui Traian!

Spuma asta-nveninată, astă plebe, ăst gunoi

Să ajung-a fi stăpână şi pe țară şi pe noi!

Tot ce-n țările vecine e smintit şi stârpitură,

Tot ce-i însemnat cu pata putrejunii de natură,

Tot ce e perfid şi lacom, tot Fanarul, toți iloții,

Toți se scurseră aicea şi formează patrioții,

Încât fonfii şi flecarii, găgăuții şi guşații,

Bâlbâiți cu gura strâmbă sunt stăpânii astei nații!

Voi sunteți urmaşii Romei? Nişte răi şi nişte fameni!

I-e ruşine omenirii să vă zică vouă oameni!

şi această ciumă-n lume şi aceste creaturi

Nici ruşine n-au să ieie în smintitele lor guri

Gloria neamului nostru spre-a o face de ocară,

Îndrăznesc ca să rostească pân' şi numele tău... țară!



La Paris, în lupanare de cinismu şi de lene,

Cu femeile-i pierdute şi-n orgiile-i obscene,

Acolo v-ați pus averea, tinerețele la stos ...

Ce a scos din voi Apusul, când nimic nu e de scos?



Ne-ați venit apoi, drept minte o sticluță de pomadă,

Cu monoclu-n ochi, drept armă bețişor de promenadă,

Vestejiți fără de vreme, dar cu creieri de copil,

Drept ştiinț-având în minte vre un vals de Bal-Mabil,

Iar în schimb cu-averea toată vrun papuc de curtezană...

O, te-admir, progenitură de origine romană!



şi acum priviți cu spaimă fața noastră sceptic-rece,

Vă mirați cum de minciuna astăzi nu vi se mai trece?

Când vedem că toți aceia care vorbe mari aruncă

Numai banul îl vânează şi câştigul fără muncă,

Azi, când fraza lustruită nu ne poate înşela,

Astăzi alții sunt de vină, domnii mei, nu este-aşa?

Prea v-ați arătat arama, sfâşiind această țară,

Prea făcurăți neamul nostru de ruşine şi ocară,

Prea v-ați bătut joc de limbă, de străbuni şi obicei,

Ca să nu s-arate-odată ce sunteți — nişte mişei!

Da, câştigul fără muncă, iată singura pornire;

Virtutea? e-o nerozie; Geniul? o nefericire.



Dar lăsați măcar strămoşii ca să doarmă-n colb de cronici;

Din trecutul de mărire v-ar privi cel mult ironici.

Cum nu vii tu, Țepeş Doamne, ca punând mâna pe ei,

Să-i împarți în două cete: în smintiți şi în mişei,

şi în două temniți large cu de-a sila să-i aduni,

Să dai foc la puşcărie şi la casa de nebuni!





Satira IV

(Scrisoarea IV)





Stă castelul singuratic, oglindindu-se în lacuri,

Iar în fundul apei clare doarme umbra lui de veacuri;

Se înalță în tăcere dintre rariştea de brazi,

Dând atâta întunerec rotitorului talaz.

Prin ferestrele arcate, după geamuri, tremur numa

Lungi perdele încrețite, care scânteie ca bruma.

Luna tremură pe codri, se aprinde, se măreşte,

Muchi de stâncă, vârf de arbor, ea pe ceruri zugrăveşte,

Iar stejarii par o strajă de giganți ce-o înconjoară,

Răsăritul ei păzindu-l ca pe-o tainică comoară.



Numai lebedele albe, când plutesc încet din trestii,

Domnitoare peste ape, oaspeți liniştei acestei,

Cu aripele întinse se mai scutură şi-o taie,

Când în cercuri tremurânde, când în brazde de văpaie.

Papura se mişcă-n freamăt de al undelor cutrier,

Iar în iarba înflorită, somnoros suspin-un grier...

E atâta vară-n aer, e atât de dulce zvonul...



Singur numai cavalerul suspinând privea balconul

Ce-ncărcat era cu frunze, de îi spânzur prin ostrețe

Roze roşie de şiras şi liane-n fel de fețe.

Respirarea cea de ape îl îmbată, ca şi sara;

Peste farmecul naturii dulce-i picură ghitara



"O, arată-mi-te iară-n haină lungă de mătasă,

Care pare încărcată de o pulbere-argintoasă,

Te-aş privi o viață-ntreagă în cununa ta de raze,

Pe când mâna ta cea albă părul galben îl netează.

Vino! Joacă-te cu mine... cu norocul meu... mi-aruncă

De la sânul tău cel dulce floarea veştedă de luncă,

Ca pe coardele ghitarei răsunând încet să cadă...

Ah! E-atât de albă noaptea, parc-ar fi căzut zăpadă.

Ori în umbra parfumată a budoarului să vin,

Să mă-mbete acel miros de la pânzele de in;

Cupido, un paj şăgalnic, va ascunde cu-a lui mână,

Vioriul glob al lampei, mlădioasa mea stăpână!"



şi uscat foşni mătasa pe podele, între glastre,

Între rozele de şiras şi lianele albastre;

Dintre flori copila râde şi se-nchină peste gratii —

Ca un chip uşor de înger e-arătarea adoratei —

Din balcon i-arunc-o roză şi cu mânile la gură,

Pare că îl dojeneşte când şopteşte cu căldură;

Apoi iar dispare-n luntru... auzi pasuri ce coboară...

şi ieşind pe uşă iute, ei s-au prins de subsuoară.

Braț de braț păşesc alături... le stă bine laolaltă,

Ea frumoasă şi el tânăr, el înalt şi ea înaltă.

Iar în umbra de la maluri se desface-acum la larg

Luntrea cu-ale ei vintrele spânzurate de catarg

şi încet înaintează în lovire de lopeți,

Legănând atâta farmec şi atâtea frumuseți...



Luna... luna iese-ntreagă, se înalț-aşa bălaie

şi din țărm în țărm durează o cărare de văpaie,

Ce pe-o repede-nmiire de mici unde o aşterne

Ea, copila cea de aur, visul negurii eterne;

şi cu cât lumina-i dulce tot mai mult se lămureşte,

Cu-atât valurile apei, cu-atât țărmul parcă creşte,

Codrul pare tot mai mare, parcă vine mai aproape

Dimpreună cu al lunei disc, stăpânitor de ape.

Iară tei cu umbra lată şi cu flori până-n pământ

Înspre apa-ntunecată lin se scutură de vânt;

Peste capul blond al fetei zboară florile ş-o plouă...

Ea se prinde de grumazu-i cu mânuțele-amândouă

şi pe spate-şi lasă capul: — "Mă uimeşti dacă nu mântui...

Ah, ce fioros de dulce de pe buza ta cuvântu-i!

Cât de sus ridici acuma în gândirea ta pe-o roabă,

Când durerea ta din suflet este singura-mi podoabă.

şi cu focul blând din glasu-ți tu mă dori şi mă cutremuri,

De îmi pare o poveste de amor din alte vremuri;

Visurile tale toate, ochiul tău atât de tristu-i,

Cu-a lui umed-adâncime toată mintea mea o mistui...

Dă-mi-i mie ochii negri... nu privi cu ei în laturi,

Căci de noaptea lor cea dulce vecinic n-o să mă mai saturi,

Aş orbi privind într-înşii... O, ascultă numa-ncoace,

Cum la vorbă mii de valuri stau cu stelele proroace!

Codrii negri aiurează şi isvoarele-i albastre

Povestesc ele-n de ele numai dragostele noastre

şi luceferii ce tremur aşa reci prin negre cetini,

Tot pământul, lacul, cerul... toate, toate ni-s prietini...

Ai putea să lepezi cârma şi lopețile să lepezi,

După propria lor voie să ne ducă unde repezi,

Căci oriunde numai ele ar dori ca să ne poarte,

Pretutindeni fericire... de-i viață, de e moarte."



......................................................................



Fantazie, fantazie, când suntem numai noi singuri,

Ce ades mă porți pe lacuri şi pe mare şi prin crânguri!

Unde ai văzut vrodată aste țări necunoscute?

Când se petrecur-aceste? La o mie patru sute?

Azi n-ai chip în toată voia în privirea-i să te pierzi,

Cum îți vine, cum îți place pe copilă s-o desmierzi,

După gât să-i aşezi brațul, gură-n gură, piept la piept,

S-o întrebi numai cu ochii: Mă iubeşti tu? Spune drept!



Aş! abia ți-a întins mâna, sare ivărul la uşă,

E-un congres de rubedenii, vre un unchi, vre o mătuşă...

Iute capul într-o parte şi te uiți în jos smerit...

Oare nu-i în lumea asta vrun ungher pentru iubit?

şi ca mumii egiptene stau cu toții-n scaun țepeni,

Tu cu mânile-ncleştate, mai cu degetele depeni,

Mai suceşti vre o țigară, numeri fire de musteți

şi-n probleme culinare te încerci a fi isteț.



Sunt sătul de aşa viață... nu sorbind a ei pahară,

Dar mizeria aceasta, proza asta e amară.

Să sfințeşti cu mii de lacrimi un instinct atât de van

Ce le-abate şi la pasări de vreo două ori pe an?

Nu trăiți voi, ci un altul vă inspiră — el trăieşte,

El cu gura voastră râde, el se-ncântă, el şopteşte,

Căci a voastre vieți cu toate sunt ca undele ce curg,

Vecinic este numai râul: râul este Demiurg.

Nu simțiți c-amorul vostru e-un amor străin? Nebuni!

Nu vedeți că-n proaste lucruri voi vedeți numai minuni?

Nu vedeți c-acea iubire serv-o cauză din natură?

Că e leagăn unor viețe ce semințe sunt de ură?

Nu vedeți că râsul vostru e în fiii voştri plâns,

Că-i de vină cum că neamul Cain încă nu s-a stins?

O, teatru de păpuşe... zvon de vorbe omeneşti,

Povestesc ca papagalii mii de glume şi poveşti

Fără ca să le priceapă... După ele un actor

Stă de vorbă cu el însuşi, spune zeci de mii de ori

Ce-a spus veacuri dup-olaltă, ce va spune veacuri încă,

Pân' ce soarele s-o stinge în genunea cea adâncă.

Ce? Când luna se strecoară printre nouri, prin pustii,

Tu cu lumea ta de gânduri după ea să te ații?

Să aluneci pe poleiul de pe ulițele ninse,

Să priveşti prin lucii geamuri la luminile aprinse

şi s-o vezi încunjurată de un roi de pierde-vară,

Cum zâmbeşte tuturora cu gândirea ei uşoară?

S-auzi zornetul de pinteni şi foşnirile de rochii,

Pe când ei sucesc musteața, iară ele fac cu ochii?

Când încheie cu-o privire amoroasele-nțelegeri,

Cu ridicula-ți simțire tu la poarta ei să degeri?

Pătimaş şi îndărătnic s-o iubeşti ca un copil

Când ea-i rece şi cu toane ca şi luna lui April?

Încleştând a tale brațe toată mintea să ți-o pierzi?

De la creştet la picioare s-o admiri şi s-o dezmierzi

Ca pe-o marmură de Paros sau o pânză de Correggio,

Când ea-i rece şi cochetă? Eşti ridicul, înțelege-o...

Da... visam odinioară pe acea ce m-ar iubi,

Când aş sta pierdut pe gânduri, peste umăr m-ar privi,

Aş simți-o că-i aproape şi ar şti c-o înțeleg...

Din sărmana noastră viață, am dura roman întreg...

N-o mai caut... Ce să caut? E acelaşi cântec vechi,

Setea liniştei eterne care-mi sună în urechi;

Dar organele-s sfărmate şi-n strigări iregulare

Vechiul cântec mai străbate cum în nopți isvorul sare.

P-ici, pe colo mai străbate câte-o rază mai curată

Dintr-un Carmen Saeculare ce-l visai şi eu odată.

Altfel şuieră şi strigă, scapără şi rupt răsună,

Se împing tumultuoase şi sălbatece pe strună,

şi în gându-mi trece vântul, capul arde pustiit,

Aspru, rece sună cântul cel etern neisprăvit...

Unde-s şirurile clare din viața-mi să le spun?

Ah! organele-s sfărmate şi maestrul e nebun!





Luceafărul




A fost odată ca-n poveşti,

A fost ca niciodată,

Din rude mari împărăteşti,

O prea frumoasă fată.



şi era una la părinți

şi mândră-n toate cele,

Cum e Fecioara între sfinți

şi luna între stele.



Din umbra falnicelor bolți

Ea pasul şi-l îndreaptă

Lângă fereastră, unde-n colț

Luceafărul aşteaptă.



Privea în zare cum pe mări

Răsare şi străluce,

Pe mişcătoarele cărări

Corăbii negre duce.



Îl vede azi, îl vede mâni,

Astfel dorința-i gata;

El iar, privind de săptămâni,

Îi cade dragă fata.



Cum ea pe coate-şi răzima

Visând ale ei tâmple

De dorul lui şi inima

şi sufletu-i se împle.



şi cât de viu s-aprinde el

În orişicare sară,

Spre umbra negrului castel

Când ea o să-i apară.



*



şi pas cu pas pe urma ei

Alunecă-n odaie,

Țesând cu recile-i scântei

O mreajă de văpaie.



şi când în pat se-ntinde drept

Copila să se culce,

I-atinge mâinile pe piept,

I-nchide geana dulce;



şi din oglindă luminiş

Pe trupu-i se revarsă,

Pe ochii mari, bătând închişi

Pe fața ei întoarsă.



Ea îl privea cu un surâs,

El tremura-n oglindă,

Căci o urma adânc în vis

De suflet să se prindă.



Iar ea vorbind cu el în somn,

Oftând din greu suspină

– „O, dulce-al nopții mele domn,

De ce nu vii tu? Vină!



Cobori în jos, luceafăr blând,

Alunecând pe-o rază,

Pătrunde-n casă şi în gând

şi viața-mi luminează!"



El asculta tremurător,

Se aprindea mai tare

şi s-arunca fulgerător,

Se cufunda în mare;



şi apa unde-au fost căzut

În cercuri se roteşte,

şi din adânc necunoscut

Un mândru tânăr creşte.



Uşor el trece ca pe prag

Pe marginea ferestei

şi ține-n mână un toiag

Încununat cu trestii.



Părea un tânăr voevod

Cu păr de aur moale,

Un vânăt giulgi se-ncheie nod

Pe umerele goale.



Iar umbra feței străvezii

E albă ca de ceară —

Un mort frumos cu ochii vii

Ce scânteie-n afară.



– „Din sfera mea venii cu greu

Ca să-ți urmez chemarea,

Iar cerul este tatăl meu

şi mumă-mea e marea.



Ca în cămara ta să vin,

Să te privesc de-aproape,

Am coborât cu-al meu senin

şi m-am născut din ape.



O, vin'! odorul meu nespus,

şi lumea ta o lasă;

Eu sunt luceafărul de sus,

Iar tu să-mi fii mireasă.



Colo-n palate de mărgean

Te-oi duce veacuri multe,

şi toată lumea-n ocean

De tine o s-asculte."



– „O, eşti frumos, cum numa-n vis

Un înger se arată,

Dară pe calea ce-ai deschis

N-oi merge niciodată;



Străin la vorbă şi la port,

Luceşti fără de viață,

Căci eu sunt vie, tu eşti mort,

şi ochiul tău mă-ngheață."



*



Trecu o zi, trecură trei

şi iarăşi, noaptea, vine

Luceafărul deasupra ei

Cu razele-i senine.



Ea trebui de el în somn

Aminte să-şi aducă

şi dor de-al valurilor domn

De inim-o apucă.



– „Cobori în jos, luceafăr blând,

Alunecând pe-o rază,

Pătrunde-n casă şi în gând

şi viața-mi luminează!"



Cum el din cer o auzi,

Se stinse cu durere,

Iar ceru-ncepe a roti

În locul unde piere;



În aer rumene văpăi

Se-ntind pe lumea-ntreagă,

şi din a chaosului văi

Un mândru chip se-ncheagă;



Pe negre vițele-i de păr

Coroana-i arde pare,

Venea plutind în adevăr

Scăldat în foc de soare.



Din negru giulgi se desfăşor

Marmoreele brațe,

El vine trist şi gânditor

şi palid e la față;



Dar ochii mari şi minunați

Lucesc adânc himeric,

Ca două patimi fără saț

şi pline de-ntuneric.



– „Din sfera mea venii cu greu

Ca să te-ascult ş-acuma,

şi soarele e tatăl meu,

Iar noaptea-mi este muma;



O, vin', odorul meu nespus,

şi lumea ta o lasă;

Eu sunt luceafărul de sus,

Iar tu să-mi fii mireasă.



O, vin', în părul tău bălai

S-anin cununi de stele,

Pe-a mele ceruri să răsai

Mai mândră decât ele."



– „O, eşti frumos cum numa-n vis

Un demon se arată,

Dară pe calea ce-ai deschis

N-oi merge niciodată!



Mă dor de crudul tău amor

A pieptului meu coarde,

şi ochii mari şi grei mă dor,

Privirea ta mă arde."



– „Dar cum ai vrea să mă cobor?

Au nu-nțelegi tu oare,

Cum că eu sunt nemuritor,

şi tu eşti muritoare?"



– „Nu caut vorbe pe ales,

Nici ştiu cum aş începe —

Deşi vorbeşti pe înțeles,

Eu nu te pot pricepe;



Dar dacă vrei cu crezământ

Să te-ndrăgesc pe tine,

Tu te coboară pe pământ,

Fii muritor ca mine."



– „Tu-mi ceri chiar nemurirea mea

În schimb pe-o sărutare,

Dar voi să ştii asemenea

Cât te iubesc de tare;



Da, mă voi naşte din păcat,

Primind o altă lege;

Cu vecinicia sunt legat,

Ci voi să mă dezlege."



şi se tot duce... S-a tot dus.

De dragu-unei copile,

S-a rupt din locul lui de sus,

Pierind mai multe zile.



*



În vremea asta Cătălin,

Viclean copil de casă,

Ce împle cupele cu vin

Mesenilor la masă,



Un paj ce poartă pas cu pas

A-mpărătesii rochii,

Băiat din flori şi de pripas,

Dar îndrăzneț cu ochii,



Cu obrăjei ca doi bujori

De rumeni, bată-i vina,

Se furişează pânditor

Privind la Cătălina.



Dar ce frumoasă se făcu

şi mândră, arz-o focul;

Ei Cătălin, acu-i acu

Ca să-ți încerci norocul.



şi-n treacăt o cuprinse lin

Într-un ungher degrabă.

– „Da' ce vrei, mări Cătălin?

Ia du-t' de-ți vezi de treabă."



– „Ce voi? Aş vrea să nu mai stai

Pe gânduri totdeuna,

Să râzi mai bine şi să-mi dai

O gură, numai una."



– „Dar nici nu ştiu măcar ce-mi ceri,

Dă-mi pace, fugi departe —

O, de luceafărul din cer

M-a prins un dor de moarte."



– „Dacă nu ştii, ți-aş arăta

Din bob în bob amorul,

Ci numai nu te mânia,

Ci stai cu binişorul.



Cum vânătoru-ntinde-n crâng

La păsărele lațul,

Când ți-oi întinde brațul stâng

Să mă cuprinzi cu brațul;



şi ochii tăi nemişcători

Sub ochii mei rămâie...

De te înalț de subțiori

Te-nalță din călcâie;



Când fața mea se pleacă-n jos,

În sus rămâi cu fața,

Să ne privim nesățios

şi dulce toată viața;



şi ca să-ți fie pe deplin

Iubirea cunoscută,

Când sărutându-te mă-nclin,

Tu iarăşi mă sărută."



Ea-l asculta pe copilaş

Uimită şi distrasă,

şi ruşinos şi drăgălaş,

Mai nu vrea, mai se lasă.



şi-i zise-ncet: — "Încă de mic

Te cunoşteam pe tine,

şi guraliv şi de nimic,

Te-ai potrivi cu mine...



Dar un luceafăr, răsărit

Din liniştea uitării,

Dă orizon nemărginit

Singurătății mării;



şi tainic genele le plec,

Căci mi le împle plânsul

Când ale apei valuri trec

Călătorind spre dânsul;



Luceşte c-un amor nespus

Durerea să-mi alunge,

Dar se înalță tot mai sus,

Ca să nu-l pot ajunge.



Pătrunde trist cu raze reci

Din lumea ce-l desparte...

În veci îl voi iubi şi-n veci

Va rămânea departe...



De-aceea zilele îmi sunt

Pustii ca nişte stepe,

Dar nopțile-s de-un farmec sfânt

Ce nu-l mai pot pricepe."



– „Tu eşti copilă, asta e...

Hai ş-om fugi în lume,

Doar ni s-or pierde urmele

şi nu ne-or şti de nume,



Căci amândoi vom fi cuminți,

Vom fi voioşi şi teferi,

Vei pierde dorul de părinți

şi visul de luceferi."



*



Porni luceafărul. Creşteau

În cer a lui aripe,

şi căi de mii de ani treceau

În tot atâtea clipe.





Un cer de stele dedesubt,

Deasupra-i cer de stele —

Părea un fulger nentrerupt

Rătăcitor prin ele.



şi din a chaosului văi,

Jur împrejur de sine,

Vedea, ca-n ziua cea de-ntâi,

Cum izvorau lumine;



Cum izvorând îl înconjor

Ca nişte mări, de-a-notul...

El zboară, gând purtat de dor,

Pân' piere totul, totul;



Căci unde-ajunge nu-i hotar,

Nici ochi spre a cunoaşte,

şi vremea-ncearcă în zadar

Din goluri a se naşte.



Nu e nimic şi totuşi e

O sete care-l soarbe,

E un adânc asemene

Uitării celei oarbe.



– „De greul negrei vecinicii,

Părinte, mă dezleagă

şi lăudat pe veci să fii

Pe-a lumii scară-ntreagă;



O, cere-mi, Doamne, orice preț,

Dar dă-mi o altă soarte,

Căci tu izvor eşti de vieți

şi dătător de moarte;



Reia-mi al nemuririi nimb

şi focul din privire,

şi pentru toate dă-mi în schimb

O oră de iubire...



Din chaos, Doamne,-am apărut

şi m-aş întoarce-n chaos...

şi din repaos m-am născut.

Mi-e sete de repaos."



– „Hyperion, ce din genuni

Răsai c-o-ntreagă lume,

Nu cere semne şi minuni

Care n-au chip şi nume;



Tu vrei un om să te socoți,

Cu ei să te asameni?

Dar piară oamenii cu toți,

S-ar naşte iarăşi oameni.





Ei numai doar durează-n vânt

Deşerte idealuri —

Când valuri află un mormânt,

Răsar în urmă valuri;



Ei doar au stele cu noroc

şi prigoniri de soarte,

Noi nu avem nici timp, nici loc,

şi nu cunoaştem moarte.



Din sânul vecinicului ieri

Trăieşte azi ce moare,

Un soare de s-ar stinge-n cer

S-aprinde iarăşi soare;



Părând pe veci a răsări,

Din urmă moartea-l paşte,

Căci toți se nasc spre a muri

şi mor spre a se naşte.



Iar tu, Hyperion, rămâi

Oriunde ai apune...

Cere-mi cuvântul meu de-ntâi —

Să-ți dau înțelepciune?



Vrei să dau glas acelei guri,

Ca dup-a ei cântare

Să se ia munții cu păduri

şi insulele-n mare?



Vrei poate-n faptă să arăți

Dreptate şi tărie?

Ți-aş da pământul în bucăți

Să-l faci împărăție.



Îți dau catarg lângă catarg,

Oştiri spre a străbate

Pământu-n lung şi marea-n larg,

Dar moartea nu se poate...



şi pentru cine vrei să mori?

Întoarce-te, te-ndreaptă

Spre-acel pământ rătăcitor

şi vezi ce te aşteaptă."



*



În locul lui menit din cer

Hyperion se-ntoarse

şi, ca şi-n ziua cea de ieri,

Lumina şi-o revarsă.



Căci este sara-n asfințit

şi noaptea o să-nceapă;

Răsare luna liniştit

şi tremurând din apă.



şi împle cu-ale ei scântei

Cărările din crânguri.

Sub şirul lung de mândri tei

şedeau doi tineri singuri



– „O, lasă-mi capul meu pe sân,

Iubito, să se culce

Sub raza ochiului senin

şi negrăit de dulce;



Cu farmecul luminii reci

Gândirile străbate-mi,

Revarsă linişte de veci

Pe noaptea mea de patimi.



şi de asupra mea rămâi

Durerea mea de-o curmă,

Căci eşti iubirea mea de-ntâi

şi visul meu din urmă."



Hyperion vedea de sus

Uimirea-n a lor față;

Abia un braț pe gât i-a pus

şi ea l-a prins în brațe...



Miroase florile-argintii

şi cad, o dulce ploaie,

Pe creştetele-a doi copii

Cu plete lungi, bălaie.



Ea, îmbătată de amor,

Ridică ochii. Vede

Luceafărul. şi-ncetişor

Dorințele-i încrede



– „Cobori în jos, luceafăr blând,

Alunecând pe-o rază,

Pătrunde-n codru şi în gând,

Norocu-mi luminează!"



El tremură ca alte dăți

În codri şi pe dealuri,

Călăuzind singurătăți

De mişcătoare valuri;



Dar nu mai cade ca-n trecut

În mări din tot înaltul

– „Ce-ți pasă ție, chip de lut,

Dac-oi fi eu sau altul?



Trăind în cercul vostru strâmt

Norocul vă petrece,

Ci eu în lumea mea mă simt

Nemuritor şi rece."





Criticilor mei





Multe flori sunt, dar puține

Rod în lume o să poarte,

Toate bat la poarta vieții,

Dar se scutur multe moarte.



E uşor a scrie versuri,

Când nimic nu ai a spune,

Înşirând cuvinte goale

Ce din coadă au să sune.



Dar când inima-ți frământă

Doruri vii şi patimi multe,

ş-a lor glasuri a ta minte

Stă pe toate să le-asculte,



Ca şi flori în poarta vieții,

Bat la porțile gândirii,

Toate cer intrare-n lume,

Cer veşmintele vorbirii.



Pentru-a tale proprii patimi,

Pentru propria-ți viață,

Unde ai judecătorii,

Nendurații ochi de gheață?



Ah! atuncea ți se pare

Că pe cap îți cade cerul

Unde vei găsi cuvântul

Ce exprimă adevărul?



Critici voi, cu flori deşerte,

Care roade n-ați adus —

E uşor a scrie versuri,

Când nimic nu ai de spus.





Eminescu şi poeziile lui




Titu Maiorescu (1889)





Tânăra generație română se află astăzi sub influența operei poetice a lui Eminescu. Se cuvine dar să ne dăm seama de partea caracteristică a acestei opere şi să încercăm totdeodată a fixa individualitatea omului care a personificat în sine cu atâta strălucire ultima fază a poeziei române din zilele noastre.

Pe la mijlocul secolului în care trăim, predomnea în limba şi literatura română o tendență semierudită de latinizare, pornită din o legitimă revendicare națională, dar care aducea cu sine pericolul unei înstrăinări între popor şi clasele lui culte. De la 1860 încoace datează îndreptatea: ea începe cu Vasile Alecsandri, care ştie să deştepte gustul pentru poezia populară, se continuă şi se îndeplineşte prin cercetarea şi înțelegerea condițiilor sub care se dezvoltă limba şi scrierea unui popor.

Fiind astfel câştigată o temelie firească, cea dintâi treaptă de înălțare a literaturei naționale, în legătură strânsă cu toată aspirarea generației noastre spre cultura occidentală, trebuia neapărat să răspundă la două cerințe: să arete întâi în cuprinsul ei o parte din cugetările şi simțirile care agită deopotrivă toată inteligența europeană în artă, în ştiință, în filozofie; să aibă, al doilea, în forma ei o limbă adaptată fără silă la exprimarea credincioasă a acestei amplificări.

Amândouă condițiile le realizează poezia lui Eminescu în limitele în care le poate realiza o poezie lirică; de aceea Eminescu face epocă în mişcarea noastră literară.





I





Viata lui externă e simplă de povestit, şi nu credem că în tot decursul ei să fi avut vreo întâmplare dinafară o înrâurire mai însemnată asupra lui. Ce a fost şi ce a devenit Eminescu este rezultatul geniului său înnăscut, care era prea puternic în a sa proprie ființă încât să-l fi abătut vreun contact cu lumea de la drumul său firesc. Ar fi fost crescut Eminescu în România sau în Franța, şi nu în Austria şi în Germania; ar fi moştenit sau ar fi agonisit el mai multă sau mai puțină avere; ar fi fost aşezat în ierarhia statului la o poziție mai înaltă; ar fi întâlnit în viața lui sentimentală orce alte figuri omeneşti — Eminescu rămânea acelaşi, soarta lui nu s-ar fi schimbat.

Născut la 15 ianuarie 1850 în Botoşani, primind prima învățătură în gimnaziul din Cernăuți, părăsind la 1864 şcoala pentru a se lua după trupa de teatru a d-nei Fanni Tardini prin România şi prin Transilvania, părăsind şi această trupă pentru a se arunca cu cea mai mare încordare în studii felurite la Viena, susținut acolo şi la Berlin în parte prin contribuțiile unor amici literari, numit între 1874 şi 1876 revizor şcolar şi bibliotecar la Iaşi, destituit şi dat în judecată de guvernul liberal, însărcinat apoi cu redacția ziarului Timpul, încălzit din vreme, dar mai intermitent, de farmecul unor femei, de la care au rămas în poeziile lui câteva urme de păr bălai, de ochi întunecați, de mâni reci, de un nu ştiu ce şi nu ştiu cum, lovit în iunie 1883 de izbucnirea nebuniei, al cărei germen era din naştere, îndreptat întrucâtva la începutul anului 1884, dar degenerat în forma lui etică şi intelectuală, apucat din nou de nemiloasa fatalitate ereditară, Eminescu moare la 15 iunie 1889 într-un institut de alienați.

La o privire superficială, fuga lui Eminescu de la gimnaziu după o trupă de actori, darea lui în judecată, activitatea lui ca redactor de ziar, care adică nu s-ar putea explica decât prin necesități materiale, lipsa de orice distincții convenționale, de premieri academice, de decorații ş.c.l., toate aceste puse în legătură mai ales cu izbucnirea alienației mentale par a da vieței sale o coloare romantică, şi unele reviste şi ziare care l-au ignorat câtă vreme era în toată vigoarea lui au găsit aci prilejul de a-şi arăta sentimentalitatea şi de a acuza societatea română, care ar fi lăsat un asemenea om nebăgat în seamă şi într-o mizerie din cauza căreia ar fi înnebunit.





Noi credem că aceste aprețieri sunt greşite.

Ceea ce caracterizează mai întâi de toate personalitatea lui Eminescu este o aşa de covârşitoare inteligență, ajutată de o memorie căreia nimic din cele ce-şi întipărise vreodată nu-i mai scăpa (nici chiar în epoca alienației declarate), încât lumea în care trăia el după firea lui şi fără nici o silă era aproape exclusiv lumea ideilor generale ce şi le însuşise şi le avea pururea la îndemână. În aceeaş proporție tot ce era caz individual, întâmplare externă, convenție socială, avere sau neavere, rang sau nivelare obştească şi chiar soarta externă a persoanei sale ca persoană îi erau indiferente. A vorbi de mizeria materială a lui Eminescu însemnează a întrebuința o expresie nepotrivită cu individualitatea lui şi pe care el cel dintâi ar fi respins-o. Cât i-a trebuit lui Eminescu ca să trăiască în accepțiunea materială a cuvântului, a avut el totdeauna. Grijile existenței nu l-au cuprins niciodată în vremea puterii lui intelectuale; când nu câştiga singur, îl susținea tatăl său şi-l ajutau amicii. Iar recunoaşterile publice le-a desprețuit totdeauna.

Vreun premiu academic pentru poeziile lui Eminescu, de a cărui lipsă se plânge o revistă germană din Bucureşti? Dar Eminescu ar fi întâmpinat o asemenea propunere cu un râs homeric sau, după dispoziția momentului, cu acel surâs de indulgență miloasă ce-l avea pentru nimicurile lumeşti. Regina României, admiratoare a poeziilor lui, a dorit să-l vadă, şi Eminescu a avut mai multe convorbiri literare cu Carmen Sylva. L-am văzut şi eu la curte, şi l-am văzut păstrând şi aici simplicitatea încântătoare ce o avea în toate raporturile sale omeneşti. Dar când a fost vorba să i se confere o distincție onorifică, un bene-merenti sau nu ştiu ce altă decorație, el s-a împotrivit cu energie. Rege el însuş al cugetării omeneşti, care alt rege ar fi putut să-l distingă? şi aceasta nu din vreo vanitate a lui, de care era cu desăvârşire lipsit, nu din sumeția unei inteligențe excepționale, de care numai el singur nu era ştiutor, ci din naivitatea unui geniu cuprins de lumea ideală, pentru care orce coborâre din lumea convențională era o supărare şi o nepotrivire firească.

Cine-şi dă seama de o asemenea figură înțelege îndată că nu-l puteai prinde pe Eminescu cu interesele care ademenesc pe cei mai mulți oameni. Luxul stării materiale, ambiția, iubirea de glorie nu au fost în nici un grad obiectul preocupărilor sale. Să fi avut ca redactor al Timpului mai mult decât a avut, să fi avut mai puțin, pentru micile lui trebuințe materiale tot atât era. Numai după izbucnirea nebuniei, în intervalele lucide, în care se arătau însă felurite forme de degenerare etică, obişnuite la asemenea stări, devenise lacom de bani.

Prin urmare, legenda că mizeria ar fi adus pe Eminescu la nebunie trebuie să aibă soarta multor alte legende: să dispară înaintea realității.





şi nici munca specială a unui redactor de ziar nu credem că trebuie privită la Eminescu ca o sforțare impusă de nevoie unui spirit recalcitrant. Eminescu era omul cel mai silitor, veşnic cetind, meditând, scriind. Lipsit de orice interes egoist, el se interesa cu atât mai mult la toate manifestările vieții intelectuale, fie scrierile vreunui prieten, fie studierea mişcării filozofice în Europa, fie izvoarele istorice, despre care avea cunoştința cea mai amănunțită, fie luptele politice din țară. A se ocupa cu vreuna din aceste chestii, a cugeta şi a scrie asupra lor era lucrul mai potrivit cu felul spiritului său. şi energia cu care a redactat Timpul, înălțimea de vederi ce apare în toate articolele lui, puterea neuitată cu care în contra frazei despre naționalismul liberal al partidului de la guvern a opus importanța elementului autohton sunt o dovadă pentru aceasta.

Cu o aşa natură, Eminescu găsea un element firesc pentru activitatea lui în toate situațiile în care a fost pus. La bibliotecă, pentru a-şi spori comoara deja imensă a memoriei sale; ca revizor şcolar, pentru a stărui cu limpezimea spiritului său asupra noilor metode de învățământ; în cercul de amici literari, pentru a se bucura fără invidie sau a râde fără răutate de scrierile cetite; la redacția Timpului, pentru a biciui frazeologia neadevărată şi a formula sinteza unei direcții istorice naționale — în toate aceste ocupări şi sfere Eminescu se afla fără silă în elementul său.





Dacă a înnebunit Eminescu, cauza este exclusiv internă, este înnăscută, este ereditară. Cei ce cunosc datele din familia lui ştiu că la doi frați ai săi, morți sinucişi, a izbucnit nebunia înainte de a sa şi că această nevropatie se poate urmări în linie ascendentă.

De altminteri, şi în vremea în care spiritul lui era în vigoare, felul traiului său făcuse pe amici să se teamă de rezultatul final. Viața lui era neregulată: adesea se hrănea numai cu narcotice şi excitante: abuz de tutun şi de cafea, nopți petrecute în citire şi scriere, zile întregi petrecute fără mâncare, şi apoi deodată, la vreme neobişnuită, după miezul nopții, mâncări şi băuturi fără alegere şi fără măsură; aşa era viața lui Eminescu. Nu această viață i-a cauzat nebunia, ci germenele de nebunie înnăscut a cauzat această viață. Ceea ce o dovedeşte este că toate încercările, adeseori şi cu stăruință repetate de unii prieteni ai săi, între alții şi de mine, nu au fost în stare să-l aducă la un trai mai regulat.





şi nici de nefericiri cari ar fi influențat sănătatea intelectuală sau fizică a lui Eminescu nu credem că se poate vorbi. Dacă ne-ar întreba cineva: a fost fericit Eminescu? Am răspunde: cine e fericit? Dar dacă ne-ar întreba: a fost nefericit Eminescu? Am răspunde cu toată convingerea: nu! Ce e drept, el era un adept convins al lui Schopenhauer, era, prin urmare, pesimist. Dar acest pesimism nu era redus la plângerea mărginită a unui egoist nemulțumit cu soarta sa particulară, ci era eterizat sub forma mai senină a melancoliei pentru soarta omenirii îndeobşte; şi chiar acolo unde din poezia lui străbate indignarea în contra epigonilor şi a demagogilor înşelători avem a face cu un simțimânt estetic, iar nu cu o amărăciune personală. Eminescu, din punct de vedere al egoismului celui mai nepăsător om ce şi-l poate închipui cineva, precum nu putea fi atins de un simțimânt prea intensiv al fericirii, nu putea fi nici expus la o prea mare nefericire. Seninătatea abstractă, iacă nota lui caracteristică în melancolie, ca şi în veselie. şi, lucru interesant de observat, chiar forma nebuniei lui era o veselie exultantă.

Când venea în mijlocul nostru cu naivitatea sa ca de copil, care îi câştigase de mult inima tuturor, şi ne aducea ultima poezie ce o făcuse, o refăcuse, o rafinase, căutând mereu o formă mai perfectă, o cetea parcă ar fi fost o lucrare străină de el. Niciodată nu s-ar fi gândit măcar să o publice; publicarea îi era indiferentă, unul sau altul din noi trebuia să-i ia manuscrisul din mână şi să-l dea la Convorbiri literare.

şi dacă pentru poeziile lui, în care şi-a întrupat sub o formă aşa de minunată cugetările şi simțirile, se mulțumea cu emoțiunea estetică a unui mic cerc de amici, fără a se gândi la nici o satisfacție de amor propriu: dacă el se considera oarecum ca organul accidental prin care însăş poezia se manifesta, aşa încât ar fi primit cu aceeaş mulțumire să se fi manifestat prin altul, ne este permis a conchide nu numai că era nepăsător pentru întâmplările vieței externe, dar şi chiar că în relațiile lui pasionale era de un caracter cu totul neobişnuit. Cuvintele de amor fericit şi nefericit nu se pot aplica lui Eminescu în accepțiunea de toate zilele. Nici o individualitate femeiască nu-l putea captiva şi ținea cu desăvârşire în mărginirea ei. Ca şi Leopardi în Aspasia, el nu vedea în femeia iubită decât copia imperfectă a unui prototip nerealizabil. Îl iubea întâmplătoarea copie sau îl părăsea, tot copie rămânea, şi el, cu melancolie impersonală, îşi căuta refugiul într-o lume mai potrivită cu el, în lumea cugetării şi a poeziei. De aci Luceafărul cu versurile de la sfârşit:





Ce-ți pasă ție, chip de lut,



Dac-oi fi eu sau altul?



Trăind în cercul vostru strimt,



Norocul vă petrece;



Ci eu în lumea mea mă simt



Nemuritor şi rece.





II





Înțelegând astfel personalitatea lui Eminescu, înțelegem totdeodată una din părțile esențiale ale operei sale literare: bogăția de idei, care înalță toată simțirea lui (căci nu ideea rece, ci ideea emoțională face pe poet), şi vom vedea în chiar pătrunderea acestei bogății intelectuale până în miezul cugetărilor poetului puterea mişcătoare care l-a silit să creeze pentru un asemenea cuprins ideal şi forma exprimării lui şi să îndeplinească astfel amândouă cerințele unei noi epoci literare.

Eminescu este un om al timpului modern, cultura lui individuală stă la nivelul culturei europene de astăzi. Cu neobosita lui stăruință de a ceti, de a studia, de a cunoaşte, el îşi înzestra fără preget memoria cu operile însemnate din literatura antică şi modernă. Cunoscător al filozofiei, în special a lui Platon, Kant şi Schopenhauer, şi nu mai puțin al credințelor religioase, mai ales al celei creştine şi buddaiste, admirator al Vedelor, pasionat pentru operele poetice din toate timpurile, posedând ştiința celor publicate până astăzi din istoria şi limba română, el afla în comoara ideilor astfel culese materialul concret de unde să-şi formeze înalta abstracțiune care în poeziile lui ne deschide aşa de des orizontul fără margini al gândirii omeneşti. Căci cum să ajungi la o privire generală dacă nu ai în cunoştințele tale treptele succesive care să te ridice pănă la ea? Tocmai ele dau lui Eminescu cuprinsul precis în acele versuri caracteristice în care se întrupează profunda lui emoțiune asupra începuturilor lumii, asupra vieței omului, asupra soartei poporului român.





Poetul e din naştere, fără îndoială. Dar ceea ce e din naştere la adevăratul poet nu e dispoziția pentru forma goală a ritmului şi a rimei, ci nemărginita iubire a tot ce este cugetare şi simțire omenească, pentru ca din perceperea lor acumulată să se desprindă ideea emoțională spre a se înfățişa în forma frumosului. Acel cuprins ideal al culturii omeneşti nu era la Eminescu un simplu material de erudiție străină, ci era primit şi asimilat în chiar individualitatea lui intelectuală. Deprins astfel cu cercetarea, toate poeziile lui sunt subiectiv adevărate nu numai atunci când exprimă o intuiție a naturei sub formă descriptivă, o simțire de amor uneori veselă, adeseori melancolică, ci şi atunci când trec peste marginea lirismului individual şi îmbrățişează şi reprezintă un simțimânt național sau umanitar.

De aici se explică în mare parte adânca impresie ce a produs-o opera lui asupra tuturor. şi ei au simțit în felul lor ceea ce a simțit Eminescu, în emoțiunea lui îşi regăsesc emoțiunea lor; numai că el îi rezumă pe toți şi are mai ales darul de a deschide mişcării sufleteşti cea mai clară expresie, aşa încât glasul lui, deşteptând răsunetul în inima lor, le dă totdeodată cuvântul ce singuri nu l-ar fi găsit. Această scăpare a suferinței mute prin farmecul exprimării este binefacerea ce o revarsă poetul de geniu asupra oamenilor ce-l ascultă, poezia lui devine o parte integrantă a sufletului lor, şi el trăieşte de acum înainte în viața poporului său.

Dar cuprinsul poeziilor lui Eminescu nu ar fi avut atâta putere de a lucra asupra altora dacă nu ar fi aflat forma frumoasă sub care să se prezinte. şi fiindcă tocmai această formă este partea cea mai sugestivă în opera lui, să ne fie permis a termina studiul de față prin repedea analizare a elementelor ei distinctive.





O rezervă trebuie făcută din capul locului, şi este cu atât mai importantă cu cât mulți din imitatorii lui Eminescu nu par a o fi făcut. Volumul în care sunt adunate poeziile sale nu este publicat de el însuşi, din cauza împrejurărilor cunoscute şi atinse în prefața noastră la ediția I de la 1883. Dacă, în starea în care se afla Eminescu atunci, am putut lua asupra-mi datoria de a publica culegerea poeziilor lui, nu aveam dreptul nici de a le modifica, nici de a lăsa pe unele la o parte. Prin urmare, aşa cum se prezintă şi astăzi unicul volum, el cuprinde toate poeziile, şi cele de la început, pe care însă autorul declarase de mult că voia să le îndrepteze şi în parte să le suprime. Nici cele 8 poezii citate în prefață la ediția I, nici Călin, nici Epigonii, nici Strigoii nu sunt Eminescu în toată puterea lui. Contururile tremurânde ale descrierilor fără destulă precizie intuitivă, lipsa de claritate a gândirii, greşeli în accentul ritmic şi în rime sunt defecte al căror cel mai aprig critic era chiar Eminescu. Dacă totuş şi aceste poezii au meritat şi vor merita să figureze în opera lui literară, este fiindcă în fiecare din ele apare deodată din mijlocul imperfecțiilor o frumusețe de limbă şi o înălțare de cuget care prevesteau de la început ce avea să devie poetul ajuns la culmea lui. Rezerva dar ce un simțimânt de dreptate elementară ne impune să o facem este că în cercetarea următoare nu vom avea în vedere decât poeziile, din norocire cele mai numeroase, pe care le-a scris Eminescu în epoca deplinei sale dezvoltări. Acestea însă reclamă toată luarea-aminte a criticei literare în privința formei lor, şi cu deosebire a înrudirii cu poezia populară, din care s-au hrănit mai întâi şi deasupra căreia s-au ridicat pas cu pas pănă la exprimarea celor mai înalte concepțiuni.





Condiția fundamentală a acestei ridicări a formei poetice era o mânuire perfectă a limbei materne, pentru ca ea să fie pregătită pentru o concepțiune mai întinsă şi să poată crea din propria ei fire vestmântul noilor cugetări. Aceasta este lupta dreaptă ce o încearcă Eminescu, pentru a turna în formă nouă limba veche şi-nțeleaptă. Pentru el limba română e ca un fagure de miere, dulce şi străvezie, dar nu răzlețită în lipsă de contururi, ci prinsă în celula regulată a fagurelui. Poeziile lui încep în această privință alipindu-se de-a dreptul de forma populară, dar îi dau o nouă însuflețire şi o fac primitoare de un cuprins mai înalt. [...] Din poezia populară şi-a însuşit Eminescu armonia, uneori onomatopeică, a versurilor sale:





Peste vârf de rămurele

Trec în stoluri rândunele,

Ducând gândurile mele

şi norocul meu cu ele.

şi se duc pe rând, pe rând,

Zarea lumii-ntunecând,

şi se duc ca clipele

Scuturând aripele





şi blânde, triste glasuri din vuiet se desfac...

Ca molcoma cadență a undelor pe lac.





Lună tu, stăpâna mării, pe a lumei boltă luneci

şi gândirilor dând viață suferințele întuneci...

Peste câte mii de valuri stăpânirea ta străbate,

Când pluteşti pe mişcătoarea mărilor singurătate.





De ce dorm îngrămădite între galbenele file

Iambii suitori, troheii, săltărețele dactile?



Pe când oastea se aşează, iată soarele apune,

Voind creştetele-nalte ale țării să-ncunune

Cu un nimb de biruință: fulger lung încremenit

Mărgineşte munții negri în întregul asfințit,

Păn'ce izvorăsc din veacuri stele una câte una,

şi din neguri, dintre codri, tremurând s-arată luna.





Nu au existat, nu vor exista în poezia română versuri mai frumoase decât acestea. Tot din poezia populară şi din citirea cronicarilor, din pătrunderea intimă a vechei limbi române au putut ieşi versurile în care vorbesc solul şi Mircea-vodă în Satira III:





— Ce vrei tu?



— Noi, bună pace, şi de n-o fi cu bănat,



Domnul nostru-ar vrea să vază pe măritul împărat.[...]





— Orce gând ai, împărate, şi orcum vei fi sosit,



Cât suntem încă pe pace, eu îți zic: bine-ai venit!



Despre partea închinării, însă, Doamne, să ne ierți.



Dar acu vei vrea cu oaste şi război ca să ne cerți,



Or vei vrea să faci întoarsă de pe-acuma a ta cale



Să ne dai un semn şi nouă de mila măriei-tale —



De-o fi una, de-o fi alta: ce e scris şi pentru noi,



Bucuroşi le-om duce toate, de e pace, de-i război.



După vremuri mulți veniră, începând cu acel oaspe



Ce din vechi se pomeneşte, cu Dariu al lui Istaspe,



Mulți durară, după vremuri, peste Dunăre vrun pod,



De-au trecut cu spaima lumii şi mulțime de norod;



Împărați pe care lumea nu putea să-i mai încapă



Au venit şi-n țara noastră de-au cerut pământ şi apă;



şi nu voi ca să mă laud, nici că voi să te-nspăimânt;



Cum veniră, se făcură toți o apă ş-un pământ.





Dar primind astfel din limba populară elementul firesc şi armonios, Eminescu înalță rimele poeziei române peste acea formă obişnuită şi adeseori neîngrijită, care a dat atâtor poezii ale noastre de pân-acum un aer aproape trivial. Primul pas al lui pe această cale e de a lua unele cuvinte din cele mai familiare şi prozaice şi de a le ridica la splendoarea unei rime surprinzătoare:





Iar te-ai cufundat în stele



şi în nori şi-n ceruri nalte?



De nu m-ai uita încalte,



Sufletul vieții mele.





O! vino iar în al meu braț,



Să te privesc iar cu nesaț,



Să razim dulce capul meu



De sânul tău, de sânul tău





Ți-aduci aminte cum pe-atunci,



Când ne plimbam prin văi şi lunci,



Te ridicam de subsuori



De-atâtea ori, de-atâtea ori?





O, eroi! care-n trecutul de măriri vă adumbriseți,



Ați ajuns acum la modă de vă scot din letopiseți.





Al doilea pas este introducerea, cu totul particulară poeziei lui Eminescu, a unor rime nouă, formate din împreunarea cu un cuvânt prescurtat, după felul caracteristic al limbii româneşti, sau din două cuvinte.





Pe-atunci erai tu singur, încât mă-ntreb în sine-mi

Au cine-i zeul cărui plecăm a noastre inemi?



şi dacă stele bat în lac

Adâncu-i luminându-l,

E ca durerea mea s-o-mpac

Înseninându-mi gândul.



Sus inimile voastre! Cîntare aduceți-i,

El este moartea morții şi învierea vieții.

Să cer a tale daruri, genunchi şi frunte nu plec,

Spre ură şi blestemuri aş vrea să te înduplec.



Traiul lumii, dragă tată,

Cine vor, aceia lese-l,

Dară sufletul mi-e vesel.



Oare ochii ei o mint,

Sau aievea-i, adevăru-i...

Flori de tei el are-n păru-i.





Când luna trece prin stejari,

Urmând mereu în cale-şi,

Când ochii tăi tot încă mari

Se uită dulci şi galeşi?



Fericească-l scriitorii, toată lumea recunoască-l —

Ce-o să aibă din acestea pentru ei bătrânul dascăl?



Icoana stelei ce a murit

Încet pe cer se suie;

Era pe când nu s-a zărit,

Azi o vedem şi nu e.





Însă unde inovația lui Eminescu în privința rimei se arată în modul cel mai neaşteptat este în numele proprii luate din diferite sfere de cultură şi introduse în modul cel mai firesc în versurile sale. Se ştie ce riscată este întrebuințarea numelor proprii în poezia lirică, şi într-o veche cercetare literară a noastră am citat câteva exemple înspăimântătoare. Eminescu însă a ştiut să se folosească de ele cu măiestrie, şi tocmai aceste rime sunt dintre cele mai frumoase şi mai bine primite ale lui:





Ca să vad-un chip, se uită

Cum aleargă apa-n cercuri,

Căci vrăjit de mult e lacul

De-un cuvânt al sfintei Miercuri.



Ca să iasă chipu-n față,

Trandafiri aruncă tineri,

Căci vrăjiți sunt trandafirii

De-un cuvânt al sfintei Vineri.



Ce? să-ngâni pe coarda dulce, că de voie te-ai adaos

La cel cor ce-n operetă e condus de Menelaos?

Când vezi piatra ce nu simte nici durerea şi nici mila,

De ai inimă şi minte, feri în lături: e Dalila!



Cu murmurile lor blânde un izvor de horum-harum

Câştigând cu clipoceală nervum rerum gerendarum,

Cu evlavie adâncă ne-nvățau al minții scripet,

Legănând când o planetă, când vreun rege din Egipet.



După vremuri mulți veniră, începând cu acel oaspe

Ce din vechi se pomeneşte, cu Dariu al lui Istaspe.



În izvoadele bătrâne pe eroi mai pot să caut,

Au cu lira visătoare sau cu sunete de flaut

Pot să-ntâmpin patrioții ce-au venit de-atunci încolo?

Înaintea acestora tu ascunde-te, Apollo!





Aşa că-nchipuindu-ți lăcrimoasele ei gene,

Ți-ar părea mai mândră decât Venus Anadyomene.



Rămâneți în umbră sfîntă, Basarabi şi voi Muşatini,

Descălicători de țară, dătători de legi şi datini.



Pătimaş şi îndărătnic s-o iubeşti ca pe-un copil,

Când ea-i rece şi cu toane ca şi luna lui april?

Încleştând a tale brațe mintea să ți-o pierzi,

De la creştet la picioare s-o admiri şi s-o dezmierzi

Ca pe-o marmoră de Paros sau o pânză de Coreggio,

Când ea-i rece şi cochetă? Eşti ridicul, înțelege-o!



Cu durerile iubirii

Voind sufletu-mi să-l vindic,

L-am chemat în somn pe Kama —

Kamadeva, zeul indic.





După o aşa încordare, după o aşa „luptă dreaptă“ pentru a turna „limba veche în formă nouă“, nu ne vom mira că a putut ajunge Eminescu, pe de o parte, la aplicarea sigură a unor forme rafinate în Oda în metru antic, în Glossa şi în admirabilele Sonete, pe de alta, la cea mai limpede expresie a unor cugetări de adâncă filozofie, pentru care nu se găsea pănă atunci nici o pregătire în literatura noastră. Căci palidele imitări ale monoloagelor din Faust şi din Hamlet, sau ale reflecțiilor mediocrului Aimé-Martin, din care se găsesc urme în încercările literare după 48, nu pot intra aci în comparație. Încă în primele poezii ale lui Eminescu, cum e Mortua est, Melancolie, de altminteri aşa de imperfecte, se întâlnesc strofe ca acestea:





ş-apoi cine ştie de este mai bine

A fi sau a nu fi? Dar ştie orcine

Că ceea ce nu e, nu simte dureri —

şi multe dureri-s, puține plăceri.



A fi? Nebunie şi tristă şi goală:

Urechea te minte şi ochiul te-nşală:

Ce-un secol ne zice, ceilalți o deszic —

Decât un vis sarbăd, mai bine nimic.



Credința zugrăveşte icoanele-n biserici —

şi-n sufletu-mi pusese poveştile-i feerici,

Dar de-ale vieții valuri, de al furtunei pas

Abia conture triste şi umbre-au mai rămas.





Dar deplina stăpânire a formei clare pentru cuprinsul unei asemenea idei o arată Eminescu în poeziile din epoca sa cea adevărată:





Să cer un semn, iubito, spre-a nu te mai uita?

Te-aş cere doar pe tine, dar nu mai eşti a ta,

Nu floarea veştejită din părul tău bălai,

Căci ultima mea rugă-i uitării să mă dai



La ce simțirea crudă a stinsului noroc

Să nu se sting-asemeni, ci-n veci să stea pe loc?

Tot alte unde-i sună aceluiaşi pârău;

La ce statornicia părerilor de rău,

Când prin această lume să trecem ne e scris

Ca visul unei umbre şi umbra unui vis?



Cu mâine zilele-ți adaugi,

Cu ieri viața ta o scazi,

şi ai cu toate astea-n față

De-a pururi ziua cea de azi.

Când unul trece, altul vine

În astă lume a-l urma,

Precum când soarele apune,

El şi răsare undeva.



Se pare cum că alte valuri

Cobor mereu pe-acelaşi vad,

Se pare cum că-i altă toamnă,

Ci-n veci aceleaşi frunze cad.



Vremea trece, vremea vine,

Toate-s vechi şi nouă toate;

Ce e rău şi ce e bine

Tu te-ntreabă şi socoate.

Nu spera şi nu ai teamă:

Ce e val, ca valul trece;

De te-ndeamnă, de te cheamă,

Tu rămâi la toate rece.



La-nceput, pe când ființă nu era, nici neființă,

Pe când totul era lipsă de viață şi voință,

Când nu s-ascundea nimica, deşi tot era ascuns,

Când pătruns de sine însuşi odihnea cel nepătruns;

Fu prăpastie? Genună? Fu noian întins de apă?

N-a fost lume pricepută şi nici minte s-o priceapă,

Căci era un întuneric ca o mare făr-o rază,

Dar nici de văzut nu fuse şi nici ochi care s-o vază,

Umbra celor nefăcute nu-ncepuse a se desface,

şi în sine împăcată stăpânea eterna pace.

Dar deodat-un punct se mişcă... cel întâi şi singur! Iată-l

Cum din haos face mumă, iară el devine tatăl!

Punctu-acela de mişcare, mult mai slab ca boala spumii,

E stăpânul fără margini peste marginile lumii,

De-atunci negura eternă se desface în făşii,

De atunci răsare lumea, lună, soare şi stihii,

De atunci şi pănă astăzi colonii de lumi pierdute

Vin din sure văi de haos pe cărări necunoscute

şi, în roiuri luminoase izvorând din infinit,

Sunt atrase în viață de un dor nemărginit.

Iar în lumea asta mare noi, copii ai lumii mici,

Facem pe pământul nostru muşuroaie de furnici:

Microscopice popoare, regi, oşteni şi învățați.

Ne succedem generații şi ne credem minunați.

Muşti de-o zi pe-o lume mică de se măsură cu cotul;

În acea nemărginire ne-nvelim, uitând cu totul

Cum că lumea asta-ntreagă e o clipă suspendată,

Că-ndărătu-i şi nainte-i întuneric se arată.

Precum pulbere se joacă imperiul unei raze,

Mii de fire viorie ce cu raza încetează,

Astfel într-a veşniciei noapte pururea adâncă

Avem clipa, avem raza, care tot mai ține încă,

Cum s-o stinge, totul piere ca o umbră-n întuneric;

Căci e vis al neființei universul cel himeric.





Acesta a fost Eminescu, aceasta este opera lui. Pe cât se poate omeneşte prevedea, literatura poetică română va începe secolul al 20-lea sub auspiciile geniului lui, şi forma limbei naționale, care şi-a găsit în poetul Eminescu cea mai frumoasă înfăptuire pănă astăzi, va fi punctul de plecare pentru toată dezvoltarea viitoare a vestmântului cugetării româneşti.





Notă asupra zilei şi locului naşterii lui Eminescu





Într-un registru (păstrat de d. Iacob Negruzzi), în care membrii societății literare „Junimea“ şi-au însemnat data şi locul naşterii lor, stă scris pe pagina a doua de propria mână a lui Eminescu în dreptul numelui său: „20 decembrie 1849, Botoşani“, şi deasupra este chiar intercalat sfântul „Ignat“, pe care biserica ortodoxă îl serbează în adevăr la 20 decembrie.

Însă din corespondența ce am avut-o în a. 1889 relativ la biografia lui Eminescu, am şi o scrisoare de la sora mai mare a poetului, doamna A. Drogli, din Cernăuți, 3 iulie 1889, în care se zice: „Biografia fratelui Mihail (publicată în Familia, no.2, anul 1885) este exactă, cu deosebire că s-au născut în satul Ipoteşti lângă oraşul Botoşani, depărtare de 1 1/2 oră, proprietatea tatălui nostru“.

S-a ivit astfel îndoială asupra locului naşterii, dar s-a ivit îndoială şi asupra timpului; în matricula gimnaziului din Cernăuți, unde a studiat Eminescu, se vede trecută ziua naşterii lui ca fiind 14 decembrie 1849. Toată nedumerirea a încetat astăzi în urma cercetărilor d-lui N. D. Giurescu, al căror rezultat l-a publicat printr-o scrisoare în Convorbiri literare de la 1 iunie 1912, de unde extragem următoarele:





„După o zadarnică excursiune ce am făcut în Ipoteşti, satul copilăriei lui Eminescu, d. G. Cerchez (pe atunci prefectul județului Botoşani) a primit următorul răspuns la o scrisoare ce adresase maicei Agapia Gherghel, starița schitului Agafton, unde trăieşte o mătuşă a poetului:





„1891, martie 29, Agafton





Domnule prefect,





D. poet Eminescu este născut în Botoşani; aceasta este foarte sigur, căci am întrebat pe maica Fevronia Ioraşcu, care au fost de față când s-a născut. Este cunoscut încă că botezul i s-au cetit de către preotul Dimitrie, de la Ospenia...





Agapia Gherghel”





Am pornit spre biserica Uspenia ce-i mai zice şi biserica Domnească – catedrala din Botoşani. Am căutat pe preotul Dimitrie şi după răscolirea câtorva groase volume prăfuite de vreme în care erau trecute numele tuturor botezaților de „Dumnealui preotul iconom Ion Stamati“, acuma răposat, începând cu a. 1832 am găsit în următoarele rânduri pe cari le dau în exactă transcriere:





„Născut la 15 ghenarie 1850, din părinții: Gheorghe Eminovici, proprietar, şi soția sa Ralu, născută Vasile Iuraşcu, care primi botezul în 21 ghenarie; s-a numit Mihail, având naş pe dumnealui stolnicul Vasile Iuraşcu.”





Acest volum se află în bună păstrare a preotului Dimitrie, de la mai sus pomenita biserică... Rămâne (aşadar) cu totul sigur că Mihail Eminescu s-a născut în Botoşani în ziua de 15 ianuarie 1850.”





Credem şi noi că această concluziune a d-lui Giurescu trebuie primită şi că, prin urmare, poetul nostru este născut la 15 ianuarie 1850 în Botoşani.





Detalii tehnice




Am folosit, pentru e-book-ul de față, textul disponibil pe ro.Wikisource.org. Nu am verificat dacă acesta respectă sută la sută conținutul ediției lui Maiorescu; de pildă, am descoperit Criticilor mei adăugit cu două strofe, pe care le-am scos. N-am stat să mă uit dacă Luceafărul e cel pus în pagină Maiorescu sau cel maximal, dezgropat din manuscrise de Petru Creția (cunoscătorii lui Eminescu ştiu ce polemică s-a iscat în jurul poveştii). Toate lucrurile astea au mai puțină importanță în logica de volumaş accesibil, bine făcut şi lizibil în care am lucrat.. Bineînțeles, m-aş bucura să repar orice erori şi să includ, la o viitoare ediție, Prefața din 1883 a lui Maiorescu, pe care n-am găsit-o online şi în locul căreia am inclus studiul din 1889 al aceluiaşi.

Singurul e-book gratuit, legal, în formate ePub şi mobi pe care l-am găsit online la data publicării acestei ediții e cel care li se datorează prof. Nicolae Guțan şi acad. Mihai Cimpoi şi vine din Republica Moldova. E vorba de o ediție critică, în ordine cronologică, fără diacritice, disponibilă pe Gutenberg.org. Vă încurajez să o descărcați dacă vreți să aprofundați problema Eminescu, la fel cum textele poetului mai pot fi citite pe ecran nu numai pe Wikisource, ci şi la Eminescu.Petar.ro, unde Petar Computers s-a înhămat la dificila sarcină de a reproduce Ediția Academiei, cea în 16 volume.

Pentru orice fel de corecturi, tehnice sau de conținut, vă rog să îmi scrieți la office@comanescu.ro. Scrieți-mi şi dacă textul e prea mare, prea mic, în fine – cum se vede pe platforma voastră. Am testat e-book-ul pe Kindle Touch (generația a patra), iPhone 5 şi iPad 1, în iBooks, softul Apple. Le mulțumesc lui Ovidiu Eftimie, Bogdan Suceavă şi Anatol Carmin pentru că au deschis fişierul în alte e-book readere şi pe alte platforme (Windows, Android, Google Books, Aldiko, Nook Reader). ştiu, pentru moment, că în nu mai ştiu ce e-book reader de ecran versurile se văd centrate şi nu aliniate stânga, iar Nook Reader, într-o anumită versiune, nu redă diacriticele. Le consider mai degrabă probleme de platformă decât intrinseci, dar, în orice caz, motivele de genul ăsta sunt cele pentru care am pus “versiune beta” la începutul volumului.

Coperta datată 1884 am luat-o de pe Wikipedia. La e-book am lucrat cu MS Word (da, ştiu, open source e mai grozav, dar se descurcă mai prost la formatări) şi Calibre, un soft pentru e-book-uri pe care vi-l recomand, fiindcă ştie o grămadă de lucruri.

Volumul de față este oferit sub o licență Creative Commons Attribution-NonCommercial-ShareAlike 4.0 International (CC BY-NC-SA 4.0). Cu alte cuvinte, puteți să-l distribuiți mai departe, puteți să-l modificați, dar cu citarea sursei (Comanescu.ro) şi fără scop comercial. (Iulian Comanescu, 17 ianuarie 2014)





~~~





Am reparat mai multe erori - lipsa ultimului vers din multe poezii de la sfârşit şi a primei părți din Călin (File din poveste), plus câteva minore (typo) - şi am adăugat şi Prefața din 1883 a lui Maiorescu. Pentru versurile eliminate de Maiorescu în ediția lui, am recurs la o soluție de compromis: le-am inclus, dar estompate, astfel încât cititorul să ştie cum arătau poeziile atât în viziunea poetului cât şi în cea a criticului. Asta în ce priveşte versul despre drum de fier din Doină (fără care nu rimează) şi cele 4 strofe din Luceafărul, prezente la publicarea în Convorbiri literare dar absente la publicarea în volum. Pe lângă eliminarea acelor strofe, Maiorescu a şi înlocuit 2 versuri înaintea grupului de strofe absente - eu le-am lăsat, desigur, pe cele originale. În schimb cele 2 strofe din Criticilor mei nu le-am inclus, căci, zice Perpessicius în nota din ediția sa, sunt tăiate în ultimul manuscris, deci f. probabil chiar de către Eminescu. Cele 4 Scrisori au fost intitulate Satire în ediția Maiorescu - le-am lăsat aceste nume, dar am trecut şi denumirile date de poet, în paranteze. Modificările le-am făcut editând ebook-ul în varianta ePub cu programul gratuit (open source) Sigil, pe care îl recomand, apoi convertind, fireşte, cu Calibre. (A Reader, 20 aprilie 2014)





