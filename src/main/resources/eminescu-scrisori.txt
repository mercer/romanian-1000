Scrisori alese din corespondenţa lui Eminescu





Publicată în 2015 în colecţia Cărţi electronice gratis şi legal





Ediţie îngrijită şi note de a reader





Pe copertă: am combinat o poză şi o scrisoare a lui Eminescu, din 1884-1885, din timpul bolii (poza e făcută la Iaşi la Nestor Heck)





Notă asupra ediţiei





Scrisorile au fost selectate dintre cele cuprinse în volumul XVI din operele complete ale lui Eminescu, editate sub egida Academiei Române - volumul Corespondenţă. Documentar, coordonat de Dimitrie Vatamaniuc, publicat în anul 1989 (majoritatea scrisorilor fiind publicate şi anterior în presă şi alte cărţi), deci sunt în prezent în domeniul public, cu copyright expirat după legile României şi Uniunii Europene, pentru că la scrierile publicate postum, copyrightul durează 25 de ani de la prima publicare. N-am putut include şi scrisori din cartea Dulcea mea Doamnă/ Eminul meu iubit. Corespondenţă inedită Mihai Eminescu - Veronica Micle, pentru că acelea, publicate pentru prima dată abia recent, în 2000, sunt încă protejate de copyright (am inclus doar cele câteva fragmente care apăruseră deja în Corespondenţă. Documentar).

Am ales acele scrisori care prezintă interes pentru cititorii care vor să cunoască mai bine viaţa şi personalitatea lui Eminescu. În ele îl găsim pe poet la diverse vârste şi etape de viaţă, de la studentul de 20 de ani care începea deja să-şi facă un nume în literatură, până la omul sfârşit din anii întunecaţi ai bolii. Le-am grupat tematic - familie, dragoste, prieteni, literatură, serviciu, boală - dar am inclus şi o cronologie în care am plasat scrisorile în contextul biografiei poetului, iar la sfârşit informaţii despre destinatari (cu scrisorile care li se adresează sau care îi menţionează).



Preluând scrisorile alese din volumul Corespondenţă. Documentar, am preluat de acolo şi datele estimate pentru cele care nu conţineau data şi destinatarii presupuşi pentru cele în care destinatarul nu era specificat. Au fost marcate cu [] completările editorilor şi cu *** cuvintele indescifrabile.



Notele de subsol, cronologia şi informaţiile despre destinatari le-am alcătuit atât cu ajutorul cărţilor - Amintiri de la Junimea ale lui Iacob Negruzzi şi Gheorghe Panu, Mărturii despre Eminescu. Povestea unei vieţi spusă de contemporani, Dulcea mea Doamnă/ Eminul meu iubit, Viaţa lui Mihai Eminescu de G. Călinescu - cât şi cu ajutorul internetului, folosind dictionarele româneşti de la DEX Online şi alte dicţionare online, germane mai ales, dar şi Google Translate şi desigur Wikipedia. Indicii numerici trimit la note din subsolul scrisorii respective, cei cu litere la o notă de la o scrisoare anterioară, iar cei cu asteriscuri la notele adăugate la sfârşitul scrisorilor chiar de Eminescu.

a reader





Cronologia scrisorilor


15 ianuarie 1850 sau 20 decembrie 1849

Se naşte Mihai Eminescu, fiul lui Gheorghe şi Raluca Eminovici, proprietarii moşiei Ipoteşti, unde îşi petrece copilăria.





După o adolescenţă aventuroasă - studii liceale la Cernăuţi întrerupte la 14 ani de fuga cu o trupă de teatru, mic funcţionar la Botoşani la 15 ani, debut la 16 ani în revista Familia, peregrinări prin Ardeal la 17 ani şi încercare nereuşită de a-şi relua studiile la Blaj, sufleor de teatru la Bucureşti la 18 ani - în toamna lui 1869, la 19 ani, Eminescu pleacă la facultate la Viena.





1870 - la 20 de ani - student la Viena

Eminescu audiază cursuri diverse: filosofie, drept, lingvistică, istorie, anatomie... Începe să publice poezii în Convorbiri literare - Venere şi Madonă, Epigonii - şi începe corespondenţa cu redactorul revistei, Iacob Negruzzi. Se împrieteneşte cu Ioan Slavici, coleg de facultate, pe care îl încurajează să scrie.



[scrie lui Iacob Negruzzi, din Viena, în 17 iun. 1870]





[scrie lui Negruzzi, din Viena, în 4/16 sept. 1870]





1871 - la 21 de ani - student la Viena

În vacanţă participă la serbarea de la Putna (fiind unul dintre studenţii organizatori).





[scrie lui Negruzzi, din Viena, în 6 feb. 1871]



[scrie lui Negruzzi, din Viena, în 11 feb. 1871]





[scrie lui Negruzzi, din Viena, în 16 mai 1871]





[scrie fratelui său Şerban Eminovici, în 16 dec. 1871]





[scrie unui destinatar timişorean neidentificat, poate Petru Cermena? - din Viena, din sutdenţie - între 1869-1871 - ciornă]





1872 - la 22 de ani - student la Viena / student la Berlin

Este considerat de Titu Maiorescu "poet, poet în toată puterea cuvântului" şi plasat "îndată după Alecsandri" în articolul Direcţia nouă în poezia şi proza română.

[scrie părinţilor săi, Gheorghe şi Raluca Eminovici, din Viena, în 10 feb. 1872]



[scrie surorii sale Harieta Eminovici, din Viena, prin feb. 1872 - ciornă]





[scrie părinţilor săi, din Viena, în 18 mar. 1872]





[scrie lui Titu Maiorescu, în aug. 1872, din Botoşani, în vacanţă]





În toamnă, la îndemnul şi cu susţinerea Junimii, pleacă la Berlin, în vederea unui doctorat în filosofie .





1873 - la 23 de ani - student la Berlin





Eminescu studiază filosofia la Berlin; pentru a se întreţine, lucrează la Agenţia Diplomatică Română din Berlin (cu rol de ambasadă, când România nu era încă independentă), ca secretar particular al ministrului (ambasadorului) Theodor Rosetti (junimist), apoi al succesorului acestuia, Kretzulescu.





[scrie părinţilor săi, din Berlin, în 17 iun. 1873]





[scrie părinţilor săi, din Berlin, în 22 iun. 1873]





[scrie unui prieten ieşean neidentificat, poate Samson Bodnărescu? - din Berlin, prin 1873 - ciornă]





[scrie tatălui său, din Berlin, între dec. 1873 - ian. 1874 - ciornă]





1874 - la 24 de ani - student la Berlin / bibliotecar la Iaşi

În vacanţa de vară, după o călătorie la Koenigsberg (azi Kaliningrad), Eminescu se întoarce în ţară şi se stabileşte la Iaşi, unde lucrează ca bibliotecar, sperând să revină în Germania ca să-şi susţină doctoratul (ceea ce nu se va întâmpla).

[scrie lui Ioan Al. Samurcaş, secretarului Agenţiei române din Berlin, în 19 sept. 1874]



[scrie tatălui său, în 4/16 nov. 1874]



[scrie lui Ioan Al. Samurcaş, în 4/16 nov. 1874]



[scrie tatălui său, între 10 - 25 nov. 1874]





[scrie lui Ioan Al. Samurcaş, în 1 dec. 1874]





1875 - la 25 de ani - bibliotecar / revizor şcolar la Iaşi

Eminescu devine revizor şcolar (inspector pentru clasele primare), la propunerea lui Maiorescu, pe atunci ministrul instrucţiunii (învăţămîntului). Se împrieteneşte cu Ion Creangă, pe atunci învăţător, şi îl introduce la Junimea.





[scrie lui Titu Maiorescu, ministrul învăţământului, în 18 iun. 1875]





[scrie lui Leon Negruzzi, prefectul judeţului Iaşi, prin nov. 1875 - ciornă]





[scrie lui Leon Negruzzi, prefectul judeţului Iaşi, în dec. 1875]





1876 - la 26 de ani - revizor şcolar / ziarist la Curierul de Iaşi

Cade guvernul conservator, vin la putere liberalii şi în consecinţă Eminescu este concediat din postul de revizor şi dat în judecată pentru nereguli de la bibliotecă; devine ziarist la Curierul de Iaşi. Perioadă frământată şi pe plan sentimental - relaţia cu Veronica cunoaşte suişuri şi coborâşuri.





[scrie lui Petre Carp, ministrul învăţământului, în 27 mar. 1876,]



[scrie lui Iacob Negruzzi, din Iaşi, în 3 apr. 1876]





[scrie lui Gheorghe Chiţu, ministrul învăţământului, în 4 mai 1876]





[scrie lui Gheorghe Chiţu, în 26 mai 1876]





[scrie lui Leonida Panoplo, prin mai - iulie 1876 - ciornă]





[scrie către Veronica, în 30 aug. 1876]





[scrie către Veronica, în perioada ian. - iun. 1876 - ciornă]





[scrie lui Samson Bodnărescu, în 25 nov. 1876]





1877 - la 27 de ani - ziarist la Curierul de Iaşi / ziarist la Timpul, la Bucureşti

În toamnă, la invitaţia lui Slavici şi Maiorescu, Eminescu se mută la Bucureşti şi devine ziarist la Timpul, ziarul partidului conservator.





[scrie lui Ioan Slavici, în 20 sept. 1877]





[scrie lui Ioan Slavici, în 12 oct. 1877]

1878 - la 28 de ani - ziarist la Timpul, la Bucureşti

În redacţia Timpul, Eminescu este coleg cu vechii săi prieteni Ioan Slavici şi I.L. Caragiale (adus de el la Timpul), mai târziu şi cu un tânăr scriitor evreu, Ronetti Roman. Concediu la moşia Floreşti.

[scrie lui Negruzzi, din Bucureşti, în 9-23 feb. 1878 - ciornă neterminată]



[scrie lui I.L. Caragiale şi Ronetti Roman, din Floreşti, în 13 iul. 1878 - ciornă]



[scrie tot atunci, din Floreşti, unui destinatar necunoscut, poate Theodor Rosetti, în vara lui 1878 - ciornă]





[scrie lui Ion Creanga, în 25 dec.1878]





1879 - la 29 de ani - ziarist la Timpul, la Bucureşti

În august moare Ştefan Micle. Veronica vine pentru o vreme la Bucureşti, fac planuri de căsătorie, Eminescu caută serviciu la Iaşi.





[scrie către Veronica, în perioada 5 - 11 aug. 1879 - ciornă]





[scrie lui Al. D. Xenopol, în 1879, din Iaşi - ciornă]





1880 - la 30 de ani - redactor-şef la Timpul, la Bucureşti



Devine redactor-şef şi în consecinţă foarte ocupat - uneori scrie aproape singur ziarul. Ruptură temporară cu Veronica. Pasiune de scurtă durată pentru Cleopatra Poenaru Lecca. La Iaşi, Veronica flirtează cu Caragiale.





[scrie surorii sale Harieta, în 6 feb. 1880]





[scrie către Cleopatra, prin sept. - oct. 1880 - prima ciornă]





[scrie către Cleopatra, prin sept. - oct. 1880 - a doua ciornă]





1881 - la 31 de ani - redactor-şef la Timpul, la Bucureşti





Publică Scrisorile I - IV. Se împacă în decembrie cu Veronica.





[scrie tatălui său, în 18 mar. 1881]



[scrie lui Negruzzi, din Bucureşti, în 18 mar. 1881]



[scrie lui Negruzzi, din Bucureşti, pentru aniversarea Junimii din nov. 1881]





[scrie către Veronica, în 28 dec. 1881]





1882 - la 32 de ani - ziarist la Timpul, la Bucureşti





Conducerea Timpului e preluată de G. Păucescu, Eminescu contribuind cu 3 articole pe săptămână. Se simte foarte obosit. Concediu la Constanţa.





[scrie către Veronica, în 3 ian. 1882]



[scrie către Veronica, în 11 ian. 1882]



[scrie către Veronica, în 21 feb. 1882]





[scrie către Veronica, în 28 feb. 1882]





[scrie către Veronica, prin mar. 1882 ]





[scrie către Veronica, în 27 mai 1882]





[scrie către Veronica, în 31 mai 1882]





[scrie către Veronica, în 3 iun. 1882]





[scrie către Veronica, în 16 iun. 1882, din Constanţa]





[Fragmente de scrisori către Veronica]





1883 - la 33 de ani - ziarist la Timpul / internat la ospicii din Bucureşti şi Ober-Döbling, lângă Viena



Publică Luceafărul.





[scrie lui Lascăr Catargiu, liderul partidului conservator, în 15 feb. 1883]





[scrie lui Titu Maiorescu, în 2/14 iun. 1883]





[scrie lui Iosif Vulcan, redactorul revistei Familia, în iunie 1883]





În 28 iunie, Eminescu înnebuneşte şi este internat cu diagnosticul de manie acută la sanatoriul Caritatea al doctorului Suţu. În toamnă este trimis la sanatoriul austriac din Ober-Döbling, lângă Viena.





Boala lui Eminescu, tulburarea bipolară (psihoza maniaco-depresivă) se manifestă prin perioade alternante de manie şi depresie, cu intervale de aparentă normalitate între ele; în aceste intervale lucide a scris scrisorile ce urmează.





În decembrie, pe când el era internat la Döbling, i se publică prima carte: Poesii - ediţie îngrijită de Maiorescu.





1884 - la 34 de ani - internat la Ober-Döbling, lângă Viena / subbibliotecar la Iaşi

Aparentă (temporară) însănătoşire. Este externat şi trimis într-un sejur în Italia (Veneţia, Milano, Florenţa) cu Chibici, apoi revine în ţară şi devine subbibliotecar la Iaşi, dar e din ce în ce mai deprimat.





[scrie lui Al. Chibici Râvneanu, din sanatoriul din Ober-Döbling, lângă Viena, în 12/24 ian. 1884]





[scrie lui Maiorescu, din Viena, în 4/16 feb. 1884]





[scrie lui Chibici, în 20 oct. 1884]





1885 - la 35 de ani - subbibliotecar la Iaşi



La bibiliotecă, studiază limba şi scrierea sanscrită, traducând un manual german. În august face o cură de băi la Liman, lângă Odesa.





[scrie lui Vasile Burlă, din Liman, lângă Odesa, în 12 aug. 1885]





[scrie lui Petru Novleanu, din Liman, în 15 aug. 1885]





[scrie lui Petru Novleanu, din Liman, în 18 aug. 1885]





[scrie lui Petru Novleanu, din Odesa, în 2 sept. 1885]





1886 - la 36 de ani - subbibliotecar la Iaşi / internat la ospiciul Mănăstirii Neamţ.



Un nou episod maniacal determină internarea lui Eminescu la ospiciul Mănăstirii Neamţ.





1887 - la 37 de ani - internat la ospiciul Mănăstirii Neamţ / îngrijit de Harieta la Botoşani.

Eminescu îşi revine din nou. Cum prin ziare circulau informaţii despre boala lui (unele exagerate), Eminescu le scrie amicilor din presă că e sănătos.





[scrie lui Gheorghe Panu, de la Mănăstirea Neamţului, în ian. 1887]





[scrie lui Alexandru Vlahuţă, de la Mănăstirea Neamţului, în 26 ian.1887]



[scrie lui Negruzzi, de la Mănăstirea Neamţului, în ian. 1887]





Este externat şi vine la Botoşani, la sora sa Harieta, care, deşi infirmă, îl îngrijeşte cu mult devotament. Diagnosticat greşit cu sifilis de medicul local, este tratat cu frecţii cu mercur (aplicate chiar de Harieta) care e posibil să îi fi grăbit moartea.





[scrie lui V. G. Morţun, editor, în 10 nov. 1887]





[scrie lui V. G. Morţun, în 22 nov. 1887 - ciornă]





[scrie lui A.C. Cuza, în 5 dec. 1887]





1888 - la 38 de ani - îngrijit de Harieta la Botoşani / ziarist la Bucureşti





[scrie lui Maiorescu, din Botoşani, în 14/26 mar. 1888]





Veronica vine la Botoşani şi îl ia pe Eminescu la Bucureşti, unde redevine ziarist, scriind la România liberă şi la Fântâna Blanduziei. Traduce piesa Lais după Le joueur de flûte de Émile Augier, despre o curtezană antică şi, după unele ezitări, o citeşte la Maiorescu, fără a preciza că e doar traducere.





[scrie lui Nicolae Petraşcu, prin sept.-oct. 1888]





[scrie lui Nicolae Petraşcu, tot prin sept.-oct. 1888]





15 iunie 1889 - la 39 de ani - moare

Eminescu moare la sanatoriul Caritatea al doctorului Suţu, unde fusese internat ca urmare a unui nou episod maniacal.





Scrisori de familie sau despre familie




De la Viena


[părinţilor săi, Gheorghe şi Raluca Eminovici, din Viena, în 10 feb. 1872, la 22 de ani]





Viena, în 10 februariu 1872





Scumpii mei părinţi,





Astăzi ies pentru prima oară din casă după o troahnă1 îndelungată şi după o desăvârşită lipsă de apetit, care-a ţinut mai douăzeci de zile. Înainte de două zile am început a avea un apetit mai bun şi acum reintru în obişnuinţele de mai înainte şi în traiul ce-l duceam înainte de boală. Mă simt mai tare şi gălbinarea2 e ca şi dispărută de pe piele şi din faţă, numai în albul ochilor se mai vede.

V-aş fi scris mai de mult, dar eram într-o stare sufletească atât de amărâtă şi de răutăcioasă din cauza boalei mele încât mai mă temeam să vă scriu sub inspiraţiunea acelei rele dispoziţiuni. Mai adaog că scrisoarea d-voastre cea din urmă, în care mi se comunică lucruri aşa de triste, mi-a mărit boala şi mă făcură şi mai oţărât de cum eram.

Nimeni nu venea la mine, pentru că oprisem pe orişicine de a veni, şi astfel rămăsesem numai în prada cugetărilor şi închipuirilor mele, cari numai senine nu puteau fi.

Doctorul mi-a spus că principala cauză3 a boalei mele a fost izolarea deplină în care trăiesc şi încunjurarea societăţii şi a oamenilor. Eu nu cred să fie asta. E drept că nu mă duc decât foarte rar în adunări, însă totuşi mă duc câteodată.

Vă rog şi de asta dată ca să-mi trimeteţi banii cam aşa ca pe la 25 a lunei să-i capăt, căci, deşi vă va fi făcând greutăţi, totuşi nu ştiţi cât de mult bine îmi faceţi cu aceasta. Oriunde locuiesc, e natural ca aceia trebuie să fie oameni săraci, cari aşteaptă ziua în care am să le plătesc locuinţa ca pe o sărbătoare, căci în genere e una din resursele lor principale. Acuma locuiesc asemenea la nişte oameni foarte de treabă, căci în decursul boalei mele au fost modele de amabilitate, dar sunt foarte săraci. Eu nu le pot răspunde altfel la amabilitatea lor decât cel puţin prin punctualitate.

Ba chiar, dacă aţi anticipa şi mi-aţi trimite vro trei galbeni după primirea acestei epistole, iară restul pe la 25, cum am spus, aţi face foarte bine — se-nţelege, dacă, în împrejurările dv. grele, vă este cu putinţă. După cum veţi fi înţeles, am nevoie de o restaurare cum se cade, şi sunt multe lucruri care ar putea s-o grăbească şi de cari trebuie să mă lipsesc, din cauze lesne de gâcit.

Sărutându-vă mâinile şi îmbrăţişând pe Şerban4 şi Matei5, rămân al d-voastre

supus fiu

Mihai





* * *



troahnă - guturai, răceală, gripă, boală contagioasă (sursa: DEX online)



gălbinare - hepatită





„că principala cauză a boalei mele a fost izolarea” - izolarea nu putea fi cauza hepatitei (boală virală, contagioasă), probabil doctorul se referea la starea lui sufletească, la depresie.



Şerban - fratele lui cel mai mare, era cu 9 ani mai mare decât Eminescu; studiase medicina; era acasă la Ipoteşti când Eminescu era la Viena, apoi mai târziu la Berlin în acelaşi timp cu Eminescu; va muri într-un spital din Berlin, bolnav psihic şi de tuberculoză.



Matei - fratele lui cel mai mic, era cu 6 ani mai mic decât Eminescu; va fi ofiţer şi singurul dintre fraţi care va ajunge la bătrâneţe.





[părinţilor săi, din Viena, în 18 mar. 1872, la 22 de ani]





Viena, 18 mart 1872





Scumpii mei părinţi,





Anul acesta e într-adevăr un an nefast pentru mine. Abia am scăpat de catarul1 de stomac şi de gălbinare şi m-a cuprins o aprindere de maţe care-a ţinut trei săptămâni şi era să mă coste viaţa. Şi această boală a fost unită cu o lipsă deplină de apetit, astfel încât, părăsind patul după trei săptămâni de zăcere, arăt mai mult a mumie decât a om. În vremea din urmă am mai căpătat durerea de urechi2 care-am mai avut-o când am locuit la Blanchin3 în Cernăuţi4. Această durere ţine adesea ceasuri întregi şi, daca m-a apucat o dată în zi, nu mai pot nici gândi, nici lucra nimic ziua-ntreagă. De doctori, precum ştiţi, nu poate fi vorba cu mijloacele mele, singurele consilii ce le-am căpătat au fost de la elevii de medicină pe cari i-am întrebat. Aprinderea de maţe e ca şi trecută, pentru că de vro trei zile iar am apetit, durerea de urechi cred că va înceta cu venirea căldurelor şi cred c-or trece toate celea cu vremea. E drept că m-am şi săturat de ele.

Banii lunari vă rog a-i trimite nemijlocit după primirea acestei epistole — căci sunt cu desăvârşire lipsit în momentul de faţă. Afară de cauzele, lesne de priceput, cari-şi au naştere în boala mea, se mai adaogă şi scumpetea cea cumplită ce-a început a domni aicea. Toate celea costă azi cel puţin cu o a treia parte mai mult de cum costau înainte de un an, şi la toate astea espoziţia-i de vină. Aşa se zice — dar eu cred că-i numai un pretest spre-a urca preţurile, căci până la espoziţie5 mai e un an. Vă spun drept că trăiesc cu mare greutate. În momentul în care vă scriu aceste şiruri mă aflu în lipsă deplină de bani, aşa încât voi trebui ca mâni să împrumut de la cineva, deşi şi împrumutarea e grea, căci cunoscuţii mei, studenţi ca şi mine, n-au nici ei de unde.

Rugându-vă încă o dată să-mi trimiteţi imediat bani, îmbrăţişez pe Şerban, pe Harieta6 (căreia-i mulţămesc pentru scrisoare), pe Matei, vă sărut mînile şi rămân cu iubire şi respect

al d-voastre supus fiu

Mihai





* * *



catar (de stomac) - inflamaţie a mucoasei unui organ, însoţită de secreţie abundentă (sursa: DEX online)





durerea de urechi - otită





Blanchin - profesor de franceză, una dintre gazdele lui Eminescu pe când era elev la Cernăuţi.





Cernăuţi - oraşul unde făcuse Eminescu şcoala - a fost, pe rând, în Moldova, Austria (pe vremea lui Eminescu), România, URSS, Ucraina.



„până la espoziţie mai e un an” - era vorba de Expoziţia Internaţională de la Viena din 1873.





Harieta (Henriette) - sora lui cu 4 ani mai mică; era infirmă din copilărie, picioarele îi erau semiparalizate. Dintre fraţi, era cea mai ataşata şi apropiată sufleteşte de el; îl va îngriji după îmbolnăvirea lui.





[surorii sale Harieta Eminovici, din Viena, prin feb. 1872, la 22 de ani - ciornă]





[februarie 1872]





Mult iubită Harietă,





Am citit scrisoarea din urmă de-acasă. Eram singur eu bolnav şi lipsit de cugetare, de aceea nu ţi-am scris îndată. Altfel acuma sunt bine şi cred că şi tu. Ascultă, pentru că am să-ţi spun ceva, dar să fie-n taină. Am auzit că tu doreşti ceva şi că nu spui nimărui ceea ce doreşti. Acuma te-ntreb: nici mie nu ?



Te rog să-mi scrii, ca să ştiu cel puţin eu, — închide scrisoarea frumuşel şi mi-o trimite fără s-o ştie nimenea, vom vedea atunci ce lucru mare e. Te sărut Haritiţă de o mie de ori, te rog să-mi răspunzi la ce te-ntreb şi rămân

al tău frate

Mihai





[fratelui său Şerban Eminovici, din Viena, în 16 dec. 1871, la aproape 22 de ani]





Viena, 16/12 871



Dragă Şerbane,a





Iartă-mă dacă nu ţi-am răspuns nemijlocit la scrisoarea ta. Sunt şi voi rămânea, în punctul acesta, dificil.

Un aparat de faradizaţiune1 (für Nervenlähmung)2 costă 24 fl. — fără transport.

Îmi cei să-ţi scriu numele Armenvater-ului3 la care şade Hynek. Asta iar n-o pot face nemijlocit. Mi-am câştigat aicea pintre cei din Botoşani numele de gură-rea, pentru că li-a plăcut unora cari-au răspândit ei singuri faime4 despre Enacovici ş.a. ca să mă numească pe mine de iscoditori acelora. De-aceea ceea ce pot afla trebuie să mi se prezinte ca din întâmplare şi să nu semene că am căutat a afla anume faima cutare or cutare.

Te rog totodată să observi încă una. Deşi am sosit în Viena mai târziu de zi întâi totuşi toate plăţile câte am să le fac sunt la zi întâi. Ce poziţiune mi se creează de esemplu când acuma la anul nou n-aş avea bani sau când voi să mă mut ?. Termine de mutare, termine de plată — în fine terminele dătătoare de măsură sunt la zi întâi. Tata poate să-mi scadă cândva acele zile, numai s-o facă în vremi mai oportune, de es. la vară, iar nu în mijlocul iernei. Te rog ca chiar banii ce mi i-aţi trimis mai mult la început lunei curente să nu mi-i scădeţi acuma, ci în altă lună. La întâi ianuariu fiece om e silit aicea ca să deie bacşişuri de cel puţin câte-un fiorin5 — la birt, la cafenea, în fine pretutindenea.

De-aceea lasă-te rugat şi convinge pe tata ca să-mi trimeată banii cu două-trei zile nainte de zi întâi. Afară de-aceea, am să mă mut, fiindcă şed foarte departe de Universitate.

Roagă pe Harieta să mă ierte dacă nu i-am răspuns la scrisorile ei.

Astfel, în ajunul acelei nenorocite espoziţiuni s-au scumpit aşa toate celea aicea că abia pot trăi din ceea ce-mi trimite tata. De-aceea cred că ar fi consult, ca pe semestrul viitor să mă duc la o altă universitate, în provinţie.

Mateib să nu-mi trimeată epistole nefrancate, după cum mă ameninţă, căci îi cunosc scrisoarea şi nu le voi primi. Trebuie să plătesc câte 22 de cruceri6 pe fiecare.



Iartă că-ţi scriu aşa de urât — dar nu sunt amic al formalismului. Nici pe tine eu nu te oblig defel să-mi scrii caligrafic.

Sărut mâna mamei şi tatei — vă-mbrăţoşez pe toţi şi rămân al

tău iubitor frate

Mihai

Nu uita te rog... înainte de zi întâi a lui ianuariu !





* * *



faradizaţiune - (după Michael Faraday) stimularea sau tratarea muşchilor sau nervilor cu curent electric alternativ indus (sursa: dictionary.com).



für Nervenlähmung (germ.) - pentru paralizie (a nervilor) - probabil Şerban voia să o trateze pe sora lor Harieta.



Armenvater (germ.) - cineva care se ocupa de săraci (literal: tatăl săracilor).





faime - zvonuri





florin sau fiorin (prescurtat fl.) - moneda austriacă de atunci.



crucer - creiţar, monedă austriacă de valoare mică, pe atunci a suta parte dintr-un florin - germ. Kreuzer





[unui destinatar timişorean neidentificat, poate Petru Cermena? - din Viena, din sutdenţie - între 1869-1871 - ciornă]





[Viena, 1869-1871]





M[ult] st[imate] d. C....,





De mine nu vă veţi fi aducând aminte, deşi am avut onoarea de-a vorbi cu d-voastră, poate că v-a scăpat chiar şi urma numelui meu, prin urmare este o cutezare a mă-ndrepta la d-v. c-o întrebare pe care, credeţi, numai deplina nesiguranţă în care sta[u] m-a putut sili s-o fac. Posito1 că un om strein v-ar ruga pentru o lămurire care ar fi [în] stare de a scoate o familie întreagă dintr-o penibilă nesiguranţă, totuşi d-v. n-aţi avea inima să-i refuzaţi această lămurire şi este probabil că i-aţi răspunde chiar dacă acest răspuns v-ar costa timp şi supărare. Iată pe scurt ce vă rog. În Temişoara trebuie să fi trăind un om sub numele Nicolae Eminovici,2 scriitor la advocatul Emmerich Christiani. Acest om este fratele meu. Nu ştiu de ani nimica de el; el n-a răspuns la multe scrisori trimise de-acasă, de aceea familia e-n eternă nesiguranţă dacă e mort sau de mai trăieşte încă, şi, dacă trăieşte, cum ? În anul 18673 am avut onoarea a vorbi cu d-v., prin urmare, faţă cu îndoielele penibile ale familiei, mi-am adus aminte de numele d-v. ş-am gândit că, prin poziţiunea distinctă ce ocupaţi, veţi fi în stare să-mi daţi o asemenea relaţiune. Cugetaţi după aceea că v-aş fi păstrat desigur această supărare într-o cestiune pentru d-v. indiferentă.





Aşteptând un grabninc răspuns, am onoarea a mă semna al d-v.

prea supus





* * *



posito (lat.) - să zicem că, preuspunând că



Nicolae Eminovici (Neculai / Nicu) - al doilea frate, cu 7 ani mai mare decât Eminescu; studiază dreptul la Sibiu, apoi lucrează la Timişoara; va reveni la Ipoteşti, dar se va îmbolnăvi (probabil psihic) şi se va sinucide în 1884.





„În anul 1867” - în 1867, la 17 ani, Eminescu era prin Ardeal, pe la Blaj şi la Sibiu, încercând fără succes să îşi reia studiile; în Timişoară însă se ştie că a ajuns în1868 (la 18 ani), ca sufleor într-o trupă de teatru în turneu.





De la Berlin





[părinţilor săi, din Berlin, în 17 iun. 1873, la 23 de ani]





Berlin, în 17 iuni 873





Scumpii mei părinţi,





De două ori am scris lui Iorgu1 şi n-am căpătat nici un răspuns, aşa încât nu ştiu cum vă aflaţi acasă şi tăcerea fratelui mă împle de nelinişte. Afară de aceea i-a scris şi Şerban de două ori şi, după cum mi-a spus înainte de vro 4 zile, nici el nu căpătase încă răspuns. Vă rog dar a mă scoate din această nelinişte şi a-mi răspunde numaidecât în urma primirei scrisorii de faţă. Pe la finea lui august sau începutul lui septemvrie gândesc că mi-oi isprăvi esamenele şi m-oi întoarce-n ţară. Aştept cu nerăbdare capătul vieţii mele de student, care desigur că pentru mine numai plăcută n-a fost.

Pe Şerbana îl văd rar, căci şede foarte departe de mine. Dacă vorbesc cu el despre afacerile lui, el nu mă clarifică niciodată într-atâta ca să ştiu ce are de gând să facă. Ceea ce ştiţi d-voastre despre el ştiu şi eu... şi nici cred ca să-i fi descoperit el vrunui om din lume tot ce gândeste. Altfel el o duce destul de pasabil; are amici, cunoştinţe cu doctori germani, şi societatea lui e foarte căutată. El e şi membru la o societate ştiinţifică-medicală. Ce sunt românii cari învaţă medicina aicea pe lângă el ? Pot să zic că dispar ... şi cu toate acestea ... Eu o spun curat, nu-l înţeleg şi pace. Eu gândesc că n-ar avea decât să se prezinte aici, la Universitate, pentru ca să-l facă de trei ori doctor, dacă nu este încă. Aici în Berlin poartă acest titlu fără ca cineva să i-l contesteze, scrie reţete, face chiar vizite, căci după legile prusiane2 [î]i este permis aceasta, se-nţelege că sub responsabilitatea sa personală. Dar presupunem c-ar rămânea chiar aici, ce viitor îl poate aştepta în mijlocul unui oraş unde sunt atâţia alţii ?

Aştept un grabnic răspuns, vă sărut mînile, sărut pe Iorgu, Harieta şi Aglaia3 (care pare că e acasă) şi rămân al d-voastre

supus fiu

Mihai





* * *



Iorgu - al treilea frate, cu 6 ani mai mare decât Eminescu, ofiţer, era atunci la Ipoteşti, bolnav; moare peste 3 luni, în septembrie 1873.



„după legile prusiane” - Berlinul era capitala Prusiei, in jurul căreia se închegase Imperiul German, prin unirea celorlalte state germane în 1871 (deci de 2 ani).



Aglaia sau Aglae - sora lui Eminescu, cu 2 ani mai mică, se măritase cu profesorul Ioan Drogli (mult mai vârstnic decât ea), s-au stabilit întâi la Suceava, apoi la Cernăuţi şi au avut doi băieţi; pasionată de teatru, juca în spectacole de amatori.





[părinţilor săi, din Berlin, în 22 iun. 1873]





Berlin, 22 iun. 873 st.n.1





Scumpii mei părinţi,





Sunt aproape două luni de când n-am primit nici un răspuns la vrouna din scrisorile mele. Cauza tăcerei d-voastre n-o cunosc şi tocmai aceasta mă nelinişteşte, căci îmi închipuiesc astfel o mulţime de probabilităţi care de care mai întristătoare. Afară de aceea mă văd constrâns şi de împrejurări ca să vă rog pentru ratele pe iuliu şi august şi o fac aceasta cu inimă cu atât mai grea pentru că nu ştiu dacă împrejurările în cari vă aflaţi acuma nu vă fac penibilă realizarea sumei pe care-mi veţi trimete-o. Dar în curând vor înceta acestea toate. Întru cât priveşte taxele de doctorat, voi face tot ce-mi stă în putinţă ca să vă scutesc de răspunderea lor şi am din mai multe părţi promisiuni de-o pozitivitate oarecare. Afară de aceea cred că zilele astea va sosi şi Rosetti,2 agentul nostru din Berlin, şi voi intra cu el în relaţiunile în cari am stat odată.

O noutate care vă va interesa poate este că a murit aici în Berlin Matache Beldiman,3 un văr a lui Alecu şi cumnat a lui Rosetti.

Tinerimea română de aici a asistat la ceremonia funebră. Afară de aceea am făcut aicea cunoştinţă locotenentului Balş (ginerele lui Florescu), a doamnei Ghica (născută Rosnovanu) şi a madamei Beldiman, soţia lui Alecu şi-mi pare că fata lui Calimah.

Eu aş ţine-o de rău lui Iorgu că nu mi-a scris de atâta vreme vo două-trei şiruri, dar aştept de la d-voastră informaţia dacă n-a fost oprit prin indispoziţiile sănătăţii lui ca să-mi scrie. Vă sărut mînile, îl sărut pe Iorgu şi pe toţi de acasă şi, în aşteptarea unui grabnic răspuns, rămân al d-voastre

Supus fiu

Mihai

Adresa : M. Eminescu cand. phil.4

Berlin

Albrechtsstrasse No. 6 II. Treppen bei Lange





* * *



st.n. (stil nou) - după calendarul gregorian (cel de azi) - pe atunci în România încă se mai folosea calendarul iulian (pe stil vechi), care în sec. XIX era cu 12 zile în urma calendarului gregorian folosit în occident, a. î. 22 iun. 1873 st.n. era 10 iun. 1873 st.v.





Theodor Rosetti - junimist (membru fondator), om politic conservator, pe atunci agentul diplomatic al României la Berlin (un fel de ambasador), al cărui secretar particular era Eminescu.



Beldiman, Balş, Florescu, Ghica, Rosnovanu - mari familii boiereşti. La familia Balş slujise tatăl lui Eminescu, înainte de a deveni el însuşi, cu sprijinul lor, mic boier (sulger, apoi căminar), de aceea era foarte interesat de familiile boiereşti, de genealogia lor.





cand. phil. - candidatus philosophiae (lat.) - doctorand la filosofie





[unui prieten ieşean neidentificat, poate Samson Bodnărescu? - din Berlin, prin 1873 - ciornă]





[Berlin, februarie—septembrie 1873]





Iubitul meu,





Aş fi dorit ca să nu fi trebuit să-ţi scriu această epistolă, nici pentru. tine, pentru că te expune la o supărare, nici pentru mine, căci ea-ţi va deschide fereştile spre-a te uita într-o casă care n-as fi dorit s-o cunoască nimenea-n lume, a mea adică. Nu ştii ce tată am. Sărac şi împovărat de o familie grea (şapte copii1), e cu toate astea înzestrat c-o deşertăciune atât de mare încât ar putea servi de prototip pentru acest viciu, după părerea mea cel mai nesuferit din lume.

Măritându-se soră-mea,a el i-a promis o zestre de două mii de galbeni. Este ridicul când un om promite înscris ceea ce nici are, nici poate realiza, dar obligaţiunea faţă de cumnatu-meu este pozitivă, şi bătrânul meu e ca şi ruinat. Mai am o soră,b un geniu în felul ei, cu o memorie ca a lui Napoleon I2 şi c-o înţelepciune naturală cum rar se află. Dar ea-i pe jumătate moartă, căci e lovită de apoplesie. Am fraţi mai mari şi [mai] mici decât ele [şi] mine, fără poziţiune-n lume—şi asta nu din cauza lor, ci numai din a deşertului, care voia a face din fiecare din ei om mare, şi sfârşea prin a-i lăsa cu studii neisprăvite, risipiţi prin străinătate, fără subzistenţă, în voia sorţii lor. O familie grea, îngreuiată încă prin deşertăciunea îndărătnicului bătrân, şi întristarea mea cea mare este că eu ajut de-a [o-]ngreuia prin nefolositoarea mea esistenţă. Nu crede însă cumc-o fac din impuls propriu. Deja de la al 14-a şi pân' la al 20-lea an mi-am câştigat pânea singur,3 într-o viaţă aventuroasă şi plină de nemulţămiri, şi am făcut-o aceasta cu deplina conştiinţă a sacrificiului, iar nu din capriţii copilăroase, precum protestam foarte des faţă cu cunoscuţii mei, căci voiam mai iute să trec de-un lucru rău decât de fiul unui om sărac şi van.

Această trăsătură de caracter, care a aflat-o el în urmă de la nişte rude comunicative, l-au mişcat pe bătrânul meu foarte mult, căci oarecare nobleţă de inimă nu i-am putut niciodată disputa, şi el a voit să-mi dea pentru abnegaţiunea mea o satisfacere în înţelesul splendid, trimiţându-mă în străinătate pentru câţiva ani. Îmi pare rău c-am primit oferirea lui, căci sunt o greutate, nu pentru el, ci pentru familie. Nu am prejudiţii şi cu toate astea mi-ar părea rău dacă ţărâna aceea,4 unde zace ce-am avut mai scump în lume, ar încăpea în mâni străine. Iartă că devin sentimental — e o nerozie, dar n-am ce-i face, fiecare om îşi are pe-ale sale — afară de-aceea nu te oblig de-a le respecta. A opri calamitatea nu mi-a venit în minte, pentru că-i imposibil. Ceea ce aş fi voit e ca eu să nu fi adaogat defel la sporirea acelei greutăţi ce apasă deja asupra acelei palme de pământ. Deciziunea mea-i luată. Nevoind nici să-mpărtăşesc soarta fraţilor mei, risipiţi pin străini, nici să adaog la lipsa lor, am decis să mă-ntorc în ţară peste câtăva vreme şi [să] m-arunc iarăşi în valurile vieţii practice. Mi-e indiferent cum — eu ş-aşa nu mai pot fi fericit în lume; iar muncind nu-mi vor lipsi trebuitoarele de toate zilele, precum [î]mi lipsesc adeseori azi. Îmi venise într-un rând ideea, adică-n anul trecut, ca să cer un ajutor de la Junimea,5 dar am fost în Iaşi şi m-am convins în persoană cumcă societatea nu are mijloace, iar din sacrificii personale, în sensul strict al cuvântului, nu mi-a trecut nici prin minte vodată ca să trăiesc.

Am deci o rugă cătră tine. Ştiu că-i supărătoare — şi numai eu ştiu cât m-a costat pân’ m-am decis a lua condeiul ca să-ţi scriu. Caută-mi o ocupaţiune în Iaşi — ea poate fi foarte modestă şi neînsemnată, căci nu sunt pretenţios şi ştiu a trăi cu puţin. De vei găsi ceva scrie-mi, dar nu spune nimărui. Dacă s-ar putea să trăiesc în Iaşi, să lucrez fără s-o ştie nime, mi-ar părea şi mai bine. De nu vei găsi o ocupaţiune pentru mine, fă-te ca şi cum n-ai fi primit scrisoarea asta, scrie-mi de altele şi eu voi înţelege şi voi tăcea. Mă vei întreba poate de ce nu m-am adresat cătră persoane mai influente decât tine — dar cu cât cineva e mai influent cu atâta trebuie să-mi calc mai mult pe inimă pentru a mă adresa la el. Ei nu cunosc aceste stări sufleteşti, la ce să te espui la oameni cari chiar prin vorba lor cred că-ţi fac o onoare dacă ţi-o adresează. Voi să reintru în nimicnicia din care am ieşit.





Te sărut

M. Emin[escu]





* * *



şapte copii - în ordinea vârstei: Şerban, Nicu, Iorgu, Mihai, Aglaia, Harieta, Matei.

Napoleon I (1769 - 1821) - împăratul Franţei între 1804 - 1814 (şi din nou, pentru 100 de zile, în 1815); Eminescu lucrase în perioada berlineză la o Odă pentru Napoleon, de la care, după mulţi ani şi multe transformări, va ajunge în final la Odă în metru antic.



„de la al 14-a şi pân' la al 20-lea an mi-am câştigat pânea singur” - fusese pe la 14-15 ani mic funcţionar la Botoşani, iar pe la 17-19 ani sufleor de teatru.





„ţărâna aceea” - moşia părintească de la Ipoteşti, unde crescuse (în judeţul Botoşani).



Junimea - societate culturală din Iaşi din care au făcut parte Eminescu, Creangă şi Slavici. Avea înâlniri săptămânale în care membrii îşi citeau şi criticau reciproc creaţiile, organiza prelegeri pe teme culturale şi publica revista Convorbiri literare. Acorda burse de studiu tinerilor talentaţi, prin contribuţiile membrilor. Liderul Junimii era Titu Maiorescu - după mutarea lui la Bucureşti, societatea va funcţiona în paralel în ambele oraşe.





[tatălui său, din Berlin, între dec. 1873 - ian. 1874, la 24 de ani - ciornă neterminată]





[Berlin, decembrie 1873—ianuarie 1874]





Iubite Tată,





Dacă nu ţi-am scris pân-acuma cauza a fost neîncrederea cu care întâmpini orişice voinţă proprie a oricărui din fiii d-niei tale, neîncredere augmentată de privirea formalistă ce-o ai despre lume, după care orice om care nu caută decât a se chivernisi, după cum o numeşti d-ta, trebuie să fie un om de nimic. Eşti un părinte nenorocit — adevărat. Dar eşti nenorocit mai mult pentru că vrei ca fiecare să trăiască şi să-şi măsure paşii după cum doreşti d-ta. Când vorbeşti de fraţii mei, se poate că ei ţi-or fi greşit, căci ei poate te-au înşelat, poate ţi-au spus lucruri ce nu erau, eu nu-mi aduc aminte să fi păcătuit decât prin o extremă iubire de adevăr, şi de aceea-l spun şi acuma.

N-am putut pleca la moment din Berlin pentru că Rosettia a făcut cu putinţă ca să rămân. El mi-a ridicat leafa la Agenţie1 la 16 napoleoni2 pe lună şi, fiindcă era singur aici, neavând pe nimeni în cancelarie, am crezut de dătoria mea să rămân c-un om la a cărui opinie bună am ţinut şi ţin. El în urmă a fost numit membru la Curtea de Casaţie3 şi la urmaşul lui, fostul ministru Creţulescu,4 am intrat în aceleaşi condiţii, într-o vreme în care eram de neapărată trebuinţă aici. Daca ţi-aş fi scris asta d-tale ai fi zis, după cum obicinuieşti, că îmblu cu minciuni, că îmblu să te-nşel ş. a. N-am voit să mă espun la asemenea laude şi de-aceea am tăcut. În sara chiar în care am primit bani din Lipsca5 prin casa Wertheisner m-am dus la agenţie ş-am anunţat lui Rosetti plecarea mea şi, daca n-am plecat, d-ta vei crede că nu-s aşa de nebun să fi stat numai de flori de cuc aici.





* * *



Agenţia diplomatică a României la Berlin - un fel de ambasadă, pe când România nu era încă independentă; acolo a lucrat Eminescu în anii studenţiei berlineze.





napoleon - monedă franceză de aur în valoare de 20 de franci, creată de Napoleon I dar rămasă în circulaţie (cu efigia schimbată) până la primul război mondial.



Curtea de Casaţie (azi Înalta Curte de Casaţie şi Justiţie) - tribunal suprem care poate anula sentinţele ori judecăţile altor tribunale. (sursa: DEX online)





Kretzulescu (Creţulescu, Kreţulescu) - om politic, succesorul lui Theodor Rosetti în funcţia de agent diplomatic al României la Berlin, l-a moştenit de la acela şi pe Eminescu ca secretar particular.



Lipsca - vechea denumire românească (provenită din limbile slave) a oraşului Leipzig.





De la Iaşi


[tatălui său, în 4/16 nov. 1874, la 24 de ani]





Iaşi, în 4/16 noiemvrie 874





Iubite Tată,





Şerban,a după cum prevăzusem, e alienat şi totodată în stadiu foarte greu a boalei de plămâni. Încă înainte de-a intra în spital, îmi scrie d. secretar1 al agenţiei, se observară semne de alienaţiune a minţii, care însă, crescând din ce în ce, au ajuns la un grad foarte mare. Întreţinerea sa în spital costă opt napoleoni pe lună, sumă de care eu nu dispun. D-nul Kreţulescu se-nţelege că nu poate lua asupră-şi o asemenea sarcină, deşi pân-acum au avut toate îngrijirile putincioase pentru însul. Vă rog a-mi răspunde grabnic ce puteţi face şi dacă-i puteţi trimite cel puţin pe două luni deocamdată. Să-mi spuneţi şi cum stau toate acasă şi să tăinuiţi mamei cuprinsul scrisorii mele. Ministrul Cultelor2 a fost în Iaşi. El ştia deja despre Şerban, dar, neavând nici o sumă disponibilă din buget, nu poate veni în ajutorul său.





Sărutându-vă mânile, rămân al d-voastre supus fiu

Mihai





* * *



Ioan Al. Samurcaş - secretar (oficial) al Agenţiei diplomatice a României la Berlin (pe când Eminescu era secretar particular al agentului diplomatic)





Titu Maiorescu - critic literar şi om politic, fondator şi lider al Junimii, era atunci ministrul instrucţiunii şi cultelor.





[lui Ioan Al. Samurcaş, în 4/16 nov. 1874]





Iaşi, în 4/16 noiembrie 874





Stimatul meu Domn,





După primirea întâiei dv. depeşe am voit să plec acasă, însă, fiind atunci membru al unei comisiuni examinătoare care nu poate aduce nici o hotărâre decât numai în complet fiind, o împrejurare ce exclude posibilitatea unui concediu, am trebuit să rămân aici până ce concursurile supuse judecărei noastre s-au sfârşit. Depeşasem acasă, dar nu primisem nici un răspuns, ceea ce mărea încă neliniştea mea. În fine, obţinând un congediu de 5 zile, am plecat, spre a găsi casa în dezordinea cea mai mare. E drept că, ajuns la Botoşani, v-am depeşat la Berlin (unde nu mai eraţi, după cum am putut vedea în urmă) că în cel mai scurt timp posibil vă voi trimite de cât voi putea dispune. Însă, mergînd la ţară,a nu l-am găsit pe tată-meu acasă. El plecase la Praga, unde două surori ale mele, venind din Teplitz,1 se-mbolnăvise de typhus, aşa încât nici a scrie nu putuse în curs de 5 săptămâni de zile, aşa că tata le crezuse rătăcite cine ştie unde pin lume. În vremea cât fuseseră la băi cheltuise mai mult de trei mii fiorini, care sumă reprezintă venitul total al bătrânului meu de doi ani. El însuşi era pe drum, deci nu ştiam nici unde să-i adresez o depeşă. Întors în Iaşi, n-am mai auzit de-atunci nimic de-acasă, deşi am scris de mai multe ori. Revenind aici, am găsit depeşele ce mi le-aţi fost trimis din cale şi în urmă am primit şi epistola în care-mi descrieţi pe larg starea fratelui meu. La moment nu puteam scrie nici acasă, căci epistola ar fi găsit-o pe mama singură şi i-ar fi cauzat o supărare cumplită, fără ca, cu toate acestea, să poată ajuta ceva. Deci am scris abia când puteam presupune că tată-meu a revenit. N-am ştiut ce să vă răspund şi nu ştiu nici astăzi. Deşi de-atunci am văzut pe d. ministru de Culteb şi mi-a pomenit de incidentul din Berlin, totuşi pare a nu fi având nici o sumă disponibilă pentru a veni în ajutor. Afară de aceasta e şi drept că statul nu poate fi privit de-o instituţie de binefacere privată, şi numai din puntul de vedere cumcă parte mare din capitalurile de cari dispune au o origine menită la asemenea întrebuinţare ar putea să justifice o cerere în acest sens. Eu însumi am un salariu de 53 taleri2 (200 l.n.3) şi altfel nici o avere pe baza căreia aş putea face un împrumut. Ştiţi ce va să zică a trăi într-un oraş românesc cu o sumă ca aceasta, unde nu există nici un mijloc soţial pentru comfortul amploiatului mic. Aicea trebuie să fii sau în rândul proletariatului orăşenesc, sau în rând cu oameni cari au şi avere privată. În această privire sunt chiar Bucureştii mai de preferat. În vremea din urmă am mai căpătat şi o aprindere la încheietura piciorului, care se vindică foarte încet şi e foarte dureroasă. Astfel mă mişc abia şi totuşi trebuie să-mi caut de serviciu şi să dau lecţii în Institutul Academic,4 în care înlocuiesc pe Xenopol5 în cursul de logică. Nici manual tipărit nu există, aşa încât, chinuit de nelinişte sufletească şi durere fizică, trebuie să şi lucrez la o scriere care cere toată liniştea şi o concentrare a cugetărei de care mai nu sunt capabil în împrejurările de faţă.

Vă rog mulţămiţi din partea mea domnului ministruc pentru bunăvoinţa nemărginită ce a arătat-o şi cu această ocazie. Mă tem că nu voi fi niciodată în stare să-i pot fi atât de recunoscător pe cât mă simt îndătorat la aceasta.

Chiar acuma voi scrie şi acasă şi sper că, de unde este de unde nu-i, vor trebui să se realizeze mijloacele pentru întreţinerea nefericitului meu frate. Îndată ce voi avea răspuns şi bani — căci vă asigur că nu voinţa, ci putinţa lipseşte — va voi trimite cât voi putea. Doamnei Lange îi scriu asemenea să îngăduie.

Vă doresc tot binele cu putinţă şi, rugându-vă să spuneţi salutările mele surorei d-voastre, rămîn al d-voastre devotat M. Eminescu





NB. Întâia dv. depeşă a fost greşită în text prin serviciul telegrafic. Până la scrisoare n-am ştiut nimic de alienaţiune.





* * *



Teplitz (azi Teplice) - localitate balneară pe atunci în Austro-Ungaria, azi în Cehia. Harieta mersese probabil la tratament, însoţită de cealaltă soră, Aglae.





taler - monedă germană de atunci.



l.n. - lei noi din vremea aceea.



Institutul Academic - liceu din Iaşi unde Eminescu a predat diverse materii ca profesor suplinitor.





A. D. Xenopol (1847-1920) - istoric junimist; era profesor la Institutul Academic.





[tatălui său, între 10- 25 nov. 1874]





[10—25 noiembrie 1874]





Iubite Tată





Telegrama din Berlin din partea secretarului Agenţiei sună astfel: „Spitalul anunţă că Şerbana a murit ieri. Luăm dispoziţiuni de înmormântare pentru miercuri. Telegrafiaţi nemijlocit intenţiunile d-voastre". Se poate că secretariul credea că d-ta vei lua dispoziţii deosebite în această privinţă.



În altă scrisoare, despre care v-am dat samă, el cerea ca să se plătească din parte-ne suma datorită spitalului de alienaţi în care fusese condus nefericitul Şerban şi care se urcă la 40 taleri pe lună (160 franci) şi alte dătorii mici. Maiorescub promisese ca, începând de la 1 ianuariu anul viitor, să-i facă un mic ajutor lui Şerban de 60 franci pe lună. Acest ajutor se-nţelege că acum e de prisos. Pentru anul acesta, suma prevăzută în buget pentru asemenea scopuri fiind mântuită, n-a putut să-i ajute la moment.

Întrebarea principală este dacă puteţi să faceţi şi această cheltuială, cea din urmă după cum vedeţi, pentru un fiu nefericit, care desigur au greşit mai mult printr-o înnescută slăbiciune de caracter, căruia natura nu-i dăduse nici o energie şi nici o putere. Şerban a fost un om slab, iar nu om rău — asta a fost părerea mea despre el întotdeauna — şi desigur că a fost mai nenorocit decum merita să fie. El n-a avut pentru nimenea ură în lume, n-a avut nici o patimă urâtă şi, dac-a greşit, nu din răutate, ci dintr-o nemărginită slăbiciune a greşit. El era un copil bătrân şi astfel ar fi trebuit tratat. Acuma — se-nţelege că e prea târziu pentru orişice.

Mi-ar părea bine dacă aţi răspunde cât de curând, pentru ca să ştiu cum să scriu secretariului agenţiei. Kreţulescuc este, după cum v-am spus, un om care trece cu economia peste marginele cuvenite şi ar avea mare neplăcere de-a se vedea supus la plata unor bani la cari nu-i îndătorat. El face bucuros toate mijlocirile cuvenite, dar însuşi dă mai greu bani — şi drept vorbind nici nu este dător s-o facă şi ar fi necuviincios de-a pretinde un asemenea lucru de la el.

Aceasta e tot ce aveam a vă spune, pentru ca să ştiţi ce să faceţi.

Sărut mânile mamei şi cred că veţi tăinui încă această ştire. Eu n-am spus-o nimărui, căci uşor ar veni şi în Botoşani. Nu ştie decât Chernbach, care-acum e-aici la telegraf.





Al d-voastre supus fiu

Mihai





[lui Ioan Al. Samurcaş, în 1 dec. 1874, la aproape 25 de ani]



Iaşi, 1 decemvrie 874





Mult stimatul meu Domn,





Din scrisoarea alăturată a tatălui meu veţi vedea cum stau împrejurările, adică foarte rău. Vă rog de-un lucru. Făceţi-mi o listă a dătorielor sale, despre cari eu n-am ştiut nimic pân' la ultima dv. scrisoare. Un abuz de încredere e foarte mare lucru şi-l dezaprob până şi-n nefericitul meu fratea. Însă desigur că numai sub presiunea împrejurărilor îl va fi comis. Eu vă asigur că, pe cât eram în Berlin, am împărţit întotdeuna cu el pe cât aveam când avea nevoie de bani. Puneţi în lista cerută preţul cu care el a vândut obiectele de valoare încredinţate lui, căci eu cred că d-na Presber i le-a trimis ca să le vândă. Aceasta se vede indicat în pasagiul următor al scrisoarei sale : „Bei meinem Umzuge von Berlin nach Creuz nach hatte ich mir Geld geliehen welches ich verzinsen muss. Dieses (Geld scilicet) bestand in Wertpapieren"1. În fine codicii civili2 cele mai multe cred că spun: ca la hârtii de valoare pierdute nu se plăteşte drept compensare decât cursul în care ele stăteau în momentul pierderei lor, echivalentul nehotărându-se după valoarea nominală arbitrară, ci după preţul lor real.

Ar fi bine să i se spuie tatălui meu cât a costat înmormântarea şi cheltuielele de întreţinere în spital. Religia este singurul punct simţitoriu al generaţiei ce ne precede, la care altfel elementul datoriei au jucat un rol mic. Dacă el ar da aceşti bani, atunci s-ar putea întrebuinţa spre parţiala acoperire a dătoriilor fratelui meu. În mână i s-ar putea anunţa cumcă, prin neasămănata bunătate a domnului ministru,b s-au acoperit cheltuielele de înmormântare şi că banii trimişi de el, tatăl meu, s-au întrebuinţat spre un scop îndestul de bun pentru memoria fiului său.

De dătoriile cătră madame Lange şi Betzhold i-am scris tatălui meu. V-am fost scris câte nenorociri şi pierderi băneşti s-au grămădit în anul acesta asupră-i. Epistola ce v-o alătur nu ştiu de ce mână-i scrisă, dar e dictată şi iscălită de tata, căci modul de-a se esprima i-l cunosc. Vedeţi în ea toată lipsa momentană de bani. Vedeţi că vă confiez tot ce s-atinge de această afacere, căci am întrebuinţat toată influenţa persuasivă asupră-i. De aş putea pleca acasă cel puţin, dar în acest moment sunt însărcinat cu revizuirea acelor articole din Brockhaus3 cari se ating de români, o lucrare de care se interesează şi M.S. Domnul4 şi care trebuie s-o fac cu cea mai mare îngrijire. Iertaţi, vă rog, neîngrijirile de stil ale scrisorii de faţă şi credeţi că sunt ameţit de cap, văzându-mă pus în curentul unor nefericiri familiale cu cari eu, ce am fost avizat la un trai singuratec şi la puterile mele proprii, nu sunt deprins şi nici ştiu a le mânui. Cred că, dacă bătrânul meu va mai răsufla de greutăţile momentane cari-l apasă, va putea să acopere îndătoririle fiului său, dar în prezent nu cred să poată face mult. Chiar acuma i-am scris lui, alăturându-i scrisoarea doamnei Presber. Pe mine mă ştiţi că nu am nici un fel de avere şi că traiul meu, modest cum este şi va fi întotdeuna, nu e cu toate acestea uşor. După cum am citit coala întâia a acestei scrisori am văzut că-i scrisă fără nici un fel de legătură şi vă rog din nou să mă scuzaţi. Vedeţi bine că mai nu ştiu ce să vă răspund, decât că, pe cât e-n puterea mea, voi încerca să dau o soluţiune acestei afaceri, desigur cea mai penibilă din viaţa mea. Mulţămiţi şi astă dată d-lui ministru cu mai bune şi mai frumoase cuvinte decât sunt în stare eu în acest moment. E trist pentru mine că nu am drept mulţămire decât cuvinte şi nu pot împlini în faptă ceea ce doresc şi voiţi.





Salutările mele d-voastre şi surorii d-voastre şi rămân

ca-ntotdeuna al d-voastre

Eminescu





* * *



„Bei meinem Umzuge von Berlin nach Creuz nach hatte ich mir Geld geliehen welches ich verzinsen muss. Dieses (Geld scilicet) bestand in Wertpapieren" (germ.) - „La mutarea mea de la Berlin la Creuz am luat împrumut bani pentru care trebuie să plătesc dobândă. Aceştia (adică banii) constau în titluri de valoare."



„codicii civili” - coduri de legi civile - un cod civil cuprinde cele mai importante reglementări referitoare la raporturile dintre persoanele fizice şi juridice private.



Brockhaus - dicţionar enciclopedic german; s-a apelat la Maiorescu pentru articolele legate de România din ediţia a 11-a, iar pentru ediţia a 12-a Maiorescu i-a implicat în proiect şi pe Xenopol şi Eminescu. (sursa: România literară nr. 31, an 2000).





„M.S. Domnul” - (maiestatea sa) domnitorul Carol I, care va deveni rege în 1881.





De la Bucureşti


[surorii sale Harieta, în 6 feb. 1880, la 30 de ani]





[Bucureşti, 6 februarie 1880]





Dragă Harieta,a





Iartă-mă, puiule, dacă nu pot veni după chemarea ta la Iaşi, dar, cum au căzut sărbătorile pe dos, am avut atâta de lucru zilele acestea încât nu m-am putut urni din loc. Ba mi-am legat cărţile în teancuri, ca să mă mut, ba mi-am căutat casă, şi pe lângă toate acestea mai sunt bolnav şi trupeşte, dar şi mai mult sufleteşte. Ca şi când n-aş voi de ciudă sau de îndărătnicie, aşa imputări1 mi se fac, poate ... poate pentru ca să se mântuie, ştiu eu?

Observă-i doamnei Veronica Micle2 că între scrisorile ce i s-a trimis din partea unui om este una în plic care trebuie arsă şi pe care acel om n-a îndrăsnit s-o puie pe foc.

Pentru ce nu scriu acasă, ştii tu — mai târziu, când mi-o da mâna, scriu. Altfel poţi zice tatei tot ce vrei tu, că mă aflu bine şi sănătos, că sunt fericit — ce vrei. Ce nevoie are el să-şi bată capul cu grijile mele, ce nevoie să ştie câte sufăr. Alţii nu înţeleg, dar el ?

Mateib s-a însurat ieri. Mi-a trimis o invitaţie prin poştă, pe care am primit-o abia azi după amiazi. Dacă-i scrii, scrie-i că-l felicit — eu n-am nici vreme nici dispoziţie; şi nu voi avea-o mult timp de a mă ocupa de aceasta.

Te sărut şi te rog să fii cuminte şi iartă-mă că nu pot veni. Aş fi dorit din tot sufletul să te văd, dar mi-e cu totul peste mână. Poate la toamnă... Dar să nu mai vorbesc, nu de toamnă, ci nici de ziua de mâni ... Lumea-i schimbăcioasă şi toate visurile noastre şi nădejdile sunt făcute ca să se spulbere în vânt. Toamna anului e una pe an, apoi [î]i urmează primăvară. Toamna vieţii vine fără să ştii când, nici de unde... numai vezi că totul a trecut pentru a nu se mai întoarce. Ş-atunci se simte omul bătrân, foarte bătrân, şi ar vrea să moară.

E mult de atunci, Harietă, de când eram mici de tot şi ne spuneau moşnegii poveşti. Poveşti sunt toate în lumea asta.





Al tău Mihai





* * *



„aşa imputări mi se fac” - Veronica îl chema mereu la Iaşi şi îi reproşa faptul că nu venea să o vadă.





Veronica Micle (1850-1889) - poetă, iubita lui Eminescu, văduva rectorului Ştefan Micle. A fost o relaţie lungă dar tumultoasă, cu rupturi şi reîmpăcări; separaţi de distanţă - el la Bucureşti, ea la Iaşi - se vedeau rar, în schimb purtau o frecventă corespondenţă.





[tatălui său, în 18 mar. 1881, la 31 de ani]





Bucureşti, 18 martie 1881





Iubite Tată,





M-am bucurat mult primind scrisoarea d-tale în versuri şi m-am întristat asemenea aflând din ea că nu eşti tocmai bine. Altfel şi eu am avut acele friguri de primăvară atât de obicinuite în ţară la noi. N-am răspuns numaidecât pentru că m-a apucat proclamarea regatului1 pe dinainte şi-n asemenea împrejurări noi, negustorii de gogoşi şi de braşoave, adică noi gazetarii, suntem foarte ocupaţi2. Aş dori din toată inima să vin acasă să vă văd, dac-aş găsi vrun om de încredere care să-mi ţie locul, căci negustoria asta, pe lângă că n-aduce nimic, nici nu te îngăduie să închizi o zi două dugheana şi să mai iei lumea-n cap, ci-n toate zilele trebuie omul să-şi bată capul ca să afle minciuni nouă. Dac-oi putea scăpa, iubite tată, fie acum, fie la vară, vin desigur acasă. Îl rog pe Nicua să-mi scrie mai des şi să nu se uite la aceea că nu-i răspund, căci, dacă am aşa de puţină vreme de scris şi dacă mi-e acru sufletul de cerneală şi de condei, citesc totuşi cu multă bucurie scrisorile ce le primesc de la d-voastră.





Sărutându-ţi mânile şi dorindu-ţi multă sănătate şi voie bună

rămân al d-tale

supus fiu

Mihai





* * *



„proclamarea regatului” - România a fost proclamată regat - şi Carol I încoronat rege - în 14 martie 1881.





„noi gazetarii, suntem foarte ocupaţi” - Eminescu era pe atunci redactor-şef la ziarul conservator Timpul şi scria ziarul în bună parte el singur.





Scrisori de dragoste şi gelozie


Eminescu către Veronica Micle




[către Veronica, în 30 aug. 1876, la 26 de ani]





Botoşani, 30 august 8[76]





Dulcea mea amică,





Adormind seara cu gândul la tine şi deşteptându-mă dimineaţa tot cu el, aş putea să-ţi scriu toată ziua fără ca să obosesc, dacă cititul nu te-ar obosi pe tine.

Nu ştiu de ce orice lucru, chiar acelea cari n-au a face deloc cu tine, îmi aduc aminte de tine. Ce ai tu a-mpărţi cu teii, cu florile şi frunzele de tei ? Poate unde eşti aşa de dulce ca mirosul florilor acestora.





Şi dacă se întâmplă pe tine să te văz

Desigur că la noapte un tei o să visez,

Iar dacă se întâmplă să întâlnesc un tei

Desigur toată noaptea visez la ochii tăi.





Nu rimează bine, gentil[l]esse absolue,1 dar nici mânile noastre nu rimează, căci a mea-i urâtă ş-a ta albă şi subţire, şi tot se strâng câteodată într-o singură strofă de zece degete.

Astfel — dulce şi drăgălaşă amică — m-am prostit cu desăvârşire şi sperez de la îndurarea cerului că nu mă voi cuminţi niciodată, cel puţin faţă cu tine nu. Şi n-am măcar un portret bun al tău. Sub un portret bun aş înţelege unul fără coafiură înaltă, pe care capul tău cel mic să ocupe proporţiile lui proprii, căci numai pe acestea le iubesc. În genere te iubesc în proporţii cât se poate de proprii. C'est une grande mechancete.2

De aceea şi sărut mânile fără mănuşi, ochii fără ochelari, fruntea fără pălărie şi picioarele fără ciorapi şi te rog să nu mă uiţi, mai cu seamă când adormi.





Mihai





* * *



gentil[l]esse absolue (fr.) - gentileţe absolută





C'est une grande mechancete. (fr.) - E o mare răutate (obrăznicie).





[către Veronica, în perioada ian. - iun. 1876, la 26 de ani - ciornă]





[ianuarie — iunie 1876]





Doamnă,





De mult joc un rol nevrednic de mine însumi şi nevrednic de simţemintele care le-am avut pentru d-ta, căci sperez că nu le mai am. Cât ai fost dusă am avut timp să reflectez asupra stării mele şi s-o găsesc nesuferită. Doi ani de zile, doamnă, n-am mai putut lucra nimic şi am urmărit ca un idiot o speranţă, nu numai deşartă, nedemnă. Căci, într-adevăr, ce am putut spera ? Acum pentr-ntâia dată ai vorbit limpede cu mine, aceasta tocmai nezicând nici un cuvânt, nescriindu-mi nici o literă, căci se vede că la mănăstire nu-ţi mai trebuia o manta, cum îţi trebuie la Iaşi, nu-ţi mai trebuia un om despre care unii-alţii să presupuie că-l iubeşti, pe când în realitate iubeşti pe cine ştie cine. Ştiu multe de d-ta, eu care pân-a veni în această ţară afurisită aveam inimă curată şi minte deşteaptă. Nu i-ar putrezi oasele cui au dat fiinţă acestor ţări în care cuvântul nu-i cuvânt, amorul nu-i amor şi frumuseţa e inscripţia unui ... otel.1

Zgârcită în orice zâmbet şi orice privire cu mine, care mi-aş fi dat viaţa bucuros pentru atâta numai, n-ai fost aşa cu oricine, o ştiu bine aceasta.

Dar cred că trebuie să sfârşim odată. Nu poţi zice, doamnă, că eu aş fi dat cauză la această ciudată relaţie. În orice caz, pân-a te cunoaşte puţin numai, simţemântul meu nu era cu mult deosebit de acela dintre Amor şi Psyche,2 d-ta erai o idee în capul meu şi te iubeam cum iubeşte cineva un tablou. După ce singură ai voit altfel şi-ai făcut din visul meu un capriţ al d-tale, nu mai putea rămânea astfel, pentru [că] nu mai sunt nici de 16 ani, nici de 70. Ei bine, ce-ai binevoit d-ta a face din mine ? Mi-ai omorât orice idee mai bună în cap; am stat aicea, în acest oraş pe care nu-l pot suferi, pentru a te vedea en société3 o dată pe săptămână şi pentru a fi ridicol în ochii lumii şi, ceea ce-i mai mult, în ochii d-tale. Credeam în d-ta, nu mai cred. Cine mă cunoaşte cum m-ai cunoscut d-ta, cine ştie, cum ştii d-ta, că n-am putut iubi nici pe mumă-mea mai mult decum te-am iubit; că cel mai mic sacrificiu ce binevoiai a mi-l face mai adăogea încă acea iubire, acela va şti cum au trebuit să fiu când am căpătat siguranţa că era destul să ieşi pân-la Varatic4 (adică la Piatra5) pentru ca să nu mai gândeşti un moment măcar la mine.

Ce să mai continuăm, doamnă, o comedie, pe care d-ta ai ştiut s-o joci bine, nu-i vorba, dar în care mie rolul de bufon nu-mi convine !

De-mi voi aduce vrodată aminte de d-ta, fii sigură că va fi fără ură şi fără amor. Fără ura, căci urându-te ţi-aş da o valoare pe care o femeie de uşurinţa d-tale n-o merită, fără amor, pentru că aş batjocori simţirea pe care cânii chiar între sine o simt mai mult decât ai simţit-o d-ta pentru mine.

Vei înţelege, doamnă, că nu voi, n-am vrut, n-oi voi să-mpart cu nimene nimic. Ce-i al meu e al meu şi *** sau erai a mea pe deplin şi mă urmai oriunde-n lume, lăsând şi pe Menelaos6 şi acea progenitură fără frumuseţe şi fără generozitate, sau îmi spuneai că voieşti să guşti viaţa ca femeie tânără şi atuncea mă-nchinam, pentru că rolul de Cicisbeo7 nu-mi convine. Pentru asta o secătură ca Ghika,8 Cogălniceanu* sau o alta ca ... sunt destui de buni. Eu voi inimă curată şi amor vecinic, căci, d-aş voi să-mi risipesc viaţa pe curteniri trecătoare, v-asigur, doamnă, că aş putea-o face şi eu.

Doar nu vei spune că mi-ai scris şi din Piatra, cum ai spus că mi-ai scris din Iaşi şi n-am primit eu scrisoarea. Nu mi-ai scris, doamnă, nu şi iar nu. Aceea a fost o vorbă pentru a curma cu mine, numai ar fi fost bine să fii mai clară, să fii aşa de clară precum ai fost acum.

Nu crede că-ţi fac imputări. Ce imputări se pot face unei femei uşoare? Daca am a imputa cuiva ceva este numai mie, mie care am [fost] atât de dobitoc ca să cred o clipă în vorba d-tale.





Reîntoarcere din parte-mi nu e decât c-o unică condiţie. Aceasta e să împarţi soarta rea în care trăiesc eu, să fii a mea oricum aş trăi şi oriunde. Dac-aş şti că ai o scânteie de iubire pentru mine aş aştepta şi o sută de ani, dar ştiind că n-ai, de aceea condiţia mea e cea mai grea posibilă. De o-mplineşti, bine, de nu, nu. Cred că n-o vei împlini şi de aceea adio, doamnă, ... şi de-astă dată pentru totdeuna.





Gaius9





* Cu care ai avut încă şi o scenă foarte ambarasantă10 la Avereasca.





* * *



[h]otel - aici, probabil eufemism pentru bordel.

Amor şi Psyche - simbolizează iubirea sufletească, în opoziţie cu cea pur senzuală, trupească - psyche înseamnă suflet în limba greacă - Amor (Eros, Cupidon) era fiul lui Venus, care persecută cuplul de îndrăgostiţi; sunt reprezentaţi ca doi adolescenţi, el înaripat.





en société (fr.) - în societate



Varatic (Văratec) - mănăstire din Moldova; acolo va muri şi va fi înmormântată Veronica Micle.





Piatra (Piatra Neamţ) - oraş din Moldova.





Menelaos - personaj mitologic, soţul preafrumoasei Elena din Troia, răpite de Paris, a devenit simbolul soţilor înşelaţi; aici, Eminescu se referă la Ştefan Micle, soţul Veronicăi (care era cu vreo 30 de ani mai vârstnic decât ea).





Cicisbeo - în Italia sec. XVIII-XIX, cavaler servant, admirator al unei femei măritate, care o însoţea în public, cu asentimentul soţului.





Ghika, Cogălniceanu - Ghica era numele unei mari familii boiereşti, care a dat şi domnitori - nu se ştie la care dintre membrii ei se referea Eminescu. Nu se ştie nici dacă Eminescu se referea la omul politic şi istoricul Mihail Kogălniceanu (care îi cunoştea pe soţii Micle) sau mai degrabă la altul cu acelaşi nume, căci pe M. Kogălniceanu, Eminescu îl stima, îl considera "o mare inteligenţă unită cu talentul de-a se manifesta cu toată viociunea în scris şi prin viu grai."



Gaius - pseudonim cu care semna uneori Eminescu scrisorile către Veronica, pe când trăia soţul ei; ea semna Tolla - sunt nume folosite şi de perechea de adolescenţi din povestirea lui Eminescu, La aniversară.





ambarasantă - jenantă, nepotrivită (din franceză: embarrassant)





[către Veronica, în perioada 5 - 11 aug. 1879, la 29 de ani - ciornă neterminată]





[Bucureşti, 5 — 11 august 1879]





Dulcea mea amică,





Tu ştii prea bine că, daca este cineva care poate a preţui pierderea ce ai suferit-o,1 acela sunt eu. Trăind într-o poziţie sigură şi respectată, te vezi astăzi, prin acea sigură lovire, espusă unor schimbări neaşteptate, pe care nu le prevezi, pe care o natură sfioasă de femeie, precum e a ta, nici nu le poate prevedea şi, daca liniştea unui liman al vieţii e adevărata fericire, tu cel puţin, de n-ai fost fericită, ai avut o lipsă de suferinţe întru cât acestea se nasc din greutăţile vieţii. Ai avut sprijin pe care-l respectai, precum o ştiu eu însumi.

Şi, dacă-mi dai voie să vorbesc de mine, de acea dureroasă dar adâncă şi întinsă fericire pe care atingerea în treacăt a mânei tale, zâmbetul tău, privirea ta trecătoare au răsfrânt-o asupra unei vieţi atât de izolate şi de lipsite de fericire precum este a mea; totuşi eu nu voi uita că acea fericire mi-a fost dată între patru păreţi ai tăi, ai lui.

Tu ştii, dulce şi neuitată amică, că sentimentul de care-ţi vorbesc nu e nimic banal, nimic care să aibă ceva comun nici cu teoria plăcerii, la care se-nchină mulţimea celor fericiţi, nici platitudinele unei tinereţi necoapte. Nici tinereţea, nici frumseţa ta, nici virtuţi sufleteşti, nici graţii fizice nu au fost cauza acelei simţiri care a aruncat o umbră adâncă asupra vieţii mele întregi. Eu nu cutez să-i dau nume şi nu i-am dat nicicând. Adesea există lungi enigme matematice pentru a căror dezlegare îţi trebuie o singură cifră cunoscută. Adesea un complex întreg de cauze se dezleagă prin o singură cauză, necunoscută încă.

Astfel, viaţa mea, ciudată şi azi şi neesplicabilă pentru toţi cunoscuţii mei, nu are nici un înţeles fără tine. Nici nu ştiu de ce tu eşti parte întegritoare a tuturor gândurilor mele, nici mă preocup s-o ştiu, căci nu mi-ar folosi la nimic, dar este o legătură cu tine neesplicabilă; de nu între viaţa ta şi a mea, dar desigur între a mea şi tot ce te atinge pe tine, între a mea şi răsuflarea ta pe pământ.

Veronică — e întâia dată că-ţi scriu pe nume şi cutez a-l pune pe hârtie — nu voi să-ţi spun, dar tu nu ştii, nici poţi şti cât te-am iubit, cât te iubesc. Atât de mult încât mai lesne aş înţelege o lume fără soare decât pe mine fără ca să nu te iubesc.

Tu nu m-ai făcut fericit, şi poate că nu sunt nici capabil de-a fi, tu nu m-ai făcut nici atât de nefericit încât să mă nimicesc, dar ceea ce era mai adânc ascuns în sufletul meu privirea ta le-a scos la lumina zilei. Văzându-te, am ştiut că tu eşti singura fiinţă în lume care în mod fatal, fără să vrea ea, fără ca eu să voiesc, are să determineze întreaga mea viaţă.

Tu ştii prea bine că nici să te amăgesc nu voi, nici îmi pare bine de pierderea ce-ai suferit-o, şi Dumnezeu ştie de n-aş muri ca s-o fac nefăcută. Tu ştii asemenea că nu fericirea mea o am în vedere şi că doresc toate nefericirile cu putinţă daca acesta ar putea fi preţul fericirii tale. Tu ştii dar bine că nu voiesc fericire şi, deşi tu eşti în stare a-mi da — şi numai mie — mult mai mult decât ai tu însăţi, tu care, în zâmbete neînsemnate pentru altul pe mine mă îndumnezeeşti, totuşi am renunţat de mult de la toată şi faţă cu toată fericirea, care pentru mine e una cu persoana ta; eu aş putea să mor nedorind alta nimic decât liniştea ta; oricât de adâncă ar fi durerea pentru pierdere, mor neademenit de dulci iluzii. Dumnezeu nu e în cer, nu-i pe pământ; D-zeu e inima noastră. Am înţeles că un om poate avea totul neavând nimic, şi nimic având totul.





* * *



„pierderea ce ai suferit-o” - moartea soţului ei, Ştefan Micle; scrisoarea e scrisă la scurt timp după moartea lui.





[către Veronica, în 28 dec. 1881, pe la 32 de ani]





28 decemvrie 1881





Dragă Nicuţă,





Nu trebuie să te superi, ba să plângi, pentru că eu sunt supărat. N-are a face una cu alta. Dacă-ţi scriu cam ursuz nu trebuie să crezi că supărarea mea se îndreaptă în contra ta, căci ştiu bine că în contra ta nu am nimic. Faţă cu tine caut să-mi port vina mea proprie1.

Pe domnul în chestiune2 l-am bruscat în societate, dar a tăcut frumuşel ca un om de nimic ce este. Am consultat pe un om cunoscător de afaceri ce trebuie să fac pentru a putea cere scrisorile tale. El mi-a spus că tu trebuie să-i ceri. În caz când nu ar voi să le dea, căci e liber a nu voi aceasta, pot să-l silesc a-mi da satisfacţie3.

Se-nţelege că omului pe care l-am consultat nu i-am spus nimic. Te rog, dar, cere-i scrisorile şi răspunde-mi apoi dacă ţi le-a trimis sau nu. Dacă s-ar lăuda cumva la Maiorescu, precum s-a lăudat faţă de Bădescu,4 o poate în orice caz. Nu te mai îndoi că e de absolută rea-credinţă. E un om care nici nu poate fi altfel. Dragă Nicuţă, fii bună şi gentilă şi lasă-mă să te sărut, căci parcă te văd înaintea mea. Şi nu fii supărată deloc — vrei să mă supăr şi eu — tu n-ai nimic de acolo. Lasă timpul să ţi-o dovedească mai mult decât şirurile acelui care te-ar îmbrăţişa dacă ai fi de faţă. Al tău, fără incidente,





M. Eminescu





N. B. Îmi scrii că regretă. Nu regretă nimic, te asigur, nu e gelos deloc şi, după spusa lui, nu se teme de a te pierde. Fii convinsă de asta. Pentru întâia dată te-ai înşelat cu totul în privirea unui om. Încă o dată, nu plânge, micul meu porumb, fii rezonabilă. Crede-mă că ceea ce mă supără momentan nu este vina ta, care-n ochii mei nu e decât răsplata pentru vina mea şi mai mare, ci le point d'honneur5 care mă obligă a te reabilita în ochii tăi şi ai mei.





* * *



„vina mea proprie” - probabil atracţia intensă dar trecătoare pentru Cleopatra Poenaru Lecca, în perioada rupturii cu Veronica, în toamna lui 1880.

„domnul în chestiune” - I.L. Caragiale, care flirtase cu Veronica, tot în timpul rupturii dintre ea şi Eminescu, pe când dramaturgul era revizor şcolar pe judeţul Neamţ. Incidentul "bruscării în societate" e menţionat şi de Maiorescu în Însemnări zilnice, în 24 dec. 1881, la pomul de Crăciun de la familia Kremnitz: "Eminescu si Caragiali, certandu-se unul cu altul".



„pot să-l silesc a-mi da satisfacţie” - adică să îl provoace la duel.





Ioniţă Scipione Bădescu - junimist, ziarist la Iaşi, Bucureşti şi Botoşani, coleg la Timpul şi amic atât cu Eminescu şi cât şi cu Caragiale. Va publica în ziarul din Botoşani relatări mult exagerate despre boala lui Eminescu.



le point d'honneur (fr.) - chestiunea de onoare





[către Veronica, în 3 ian. 1882]





3 ianuarie 1882





Dragă Nicuţă,





Te rog scrie-mi. Nu mă lăsa multe zile fără un rând-două de la tine, căci azi, când merit să mă uiţi, azi mă şi tem că m-ai putea uita. Te sărut de mii de mii de ori, vârful picioarelor mai cu seamă şi vârful degetelor şi te-rog să-mi scrii când vii iar la Bucureşti. Atunci vom vorbi de ceea ce-mi scrii — adecă de rămânerea ta aci. Am şi făcut unele puneri la cale, dar în orice caz voi să te consult când vei fi aci şi voi să văz de ţi-o plăcea.

Va veni o vreme, Nicuţă, o sper că o veni, în care tu vei uita toate durerile ce ţi le-am cauzat şi-n care vom începe ceea ce eu am numit viaţa noastră nouă. Poate ca atunci voi deveni eu însumi alt om şi pacea şi liniştea vor fi partea noastră a amândurura. Îmi dai tu voie să sper că aşa va fi, îmi dai voie să sper în credinţa şi curăţenia sufletului tău precum speram când te-am cunoscut întâi ? Veronică ! Dragă, dulcea mea Veronică, nu mă uita şi răspunde-mi.





Al tău pentru totdeauna

Eminescu





Primit-ai scrisoarea mea din urmă, de la 30 dec. ?





[către Veronica, în 11 ian. 1882]




11 ianuarie 1882





Dragă Nicuţă,





Nu te plânge de tonul scrisorilor mele, pe care-l găseşti rece, căci tu ştii de ce soi sunt. Totdeuna preocupat de lucrările ce mi se impun, arareori aflu un moment neturburat în care să mă pot cufunda cu totul în voluptatea sufletească de a-mi închipui că stai faţă-n faţă cu mine şi că nu scriu, ci vorbesc cu tine. Scrisoarea ta din urmă am primit-o — închipuieşte-ţi abia azi dimineaţă. Pustiile de Camere1 s-au deschis şi iarăşi mă iau pe dinainte mofturile politice. De-aceea, dacă nu-ţi scriu totdeuna în bună dispoziţie sufletească, crede şi tu. Le voi compensa toate când vei fi aici. Tu zici că par a ascunde o idee oarecare când te rog să nu spui nimănui de împăcarea noastră. Nu, micule, protestez. Dar tu ştii că eu sunt un om urât de multă lume2 şi că cine ar afla că mă iubeşti, ca să se răzbune asupră-mi, s-ar răzbuna pe tine. Oare nici acu nu cunoşti tu lumea, dragă şi dulcea mea Nicuţă ? Te sărut, te sărut şi iar te sărut şi rămân al tău





Emin.





* * *



„Pustiile de Camere s-au deschis” - Eminescu, ca jurnalist politic la ziarul conservator Timpul, trebuia uneori să asiste la dezbaterile Camerei Deputaţilor sau Senatului.

„eu sunt un om urât de multă lume” - îşi făcuse mulţi inamici printre liberali prin atacurile politice dure din Timpul, dar şi câţiva în rândul conservatorilor, prin lipsa de flexibilitate şi docilitate.





[către Veronica, în 21 feb. 1882, la 32 de ani]





21 fevr. 882





Draga mea Veronică,





Iartă-mă că nu ţi-am scris imediat, căci am primit scrisoarea ta ieri seara şi-ţi răspund abia azi. Am o cumplită nevralgie la cap — efectul unei binevoitoare şi premature primăveri se vede — şi chiar acum nu-ţi scriu decât pentru a-ţi cere iertare că nu ţi-am răspuns imediat la scrisoarea ta gentilă şi dulce. Nu-i aşa că tu mă scuzezi şi nu mi-o iei a nume de rău în consideraţia nevralgiei? Ce or fi având scrisorile de cam întârzie? În 18 mi-ai trimis una, pe cea din urmă, la 20 am primit-o abia. Mă frec cu mâna pe frunte şi-ncerc a-ţi spune mii de lucruri pe care le croiam alaltăseară în minte şi capul numai mă doare, încât, dac-ai fi aci, n-ai şti ce să-mi faci ca s-adorm. Se vede că durerea asta e o urmare a concertului al doilea al lui Sarasate,1 care a fost admirabil, ca şi cel dentîi. Apropos ! D-nul în cestiunea aud că, după cererea sa proprie, va fi permutat la Curtea de Argeş în aceeaşi calitate în care e la Neamţ. Această cerere a făcut-o de acum opt sau zece zile la Ministeriu şi i s-a acordat. Signe de la profondeur du sentiment2 (?) Vorbă să fie. Asta încă o dată pentru a arăta că nu există un sâmbure solid în acest om.

Miţico dragă, tu poate-i fi dormind deja, căci eu scriu asupra plecării trenului — adecă mai sunt două ceasuri pân-atunci şi-ţi voi duce scrisoarea la gară. Tot mă doare capul, afară-i răcoare şi senin de lună — poate mi-o mai trece. Te sărut de multe, multe ori, dragă pasăre voioasă, te rog să-mi ierţi dispoziţia cam deranjată în care-ţi scriu şi să-mi trimeţi o guriţă îndărăt pe aripele vântului. Dac-ar ajunge azi desigur că mi-ar trece durerea.





Al tău,

Emin





* * *



Pablo de Sarasate - violonist celebru care fusese în turneu la Bucureşti.





Signe de la profondeur du sentiment (fr.) - semn de profunzime a sentimentelor.





[către Veronica, în 28 feb. 1882]





28 februar 1882





Iubită femeie,





Din toate scrisorile tale aproape respiră nemulţumirea, în toate observ, pe de-o parte, imputări de infidelitate, de cari nu sunt capabil; din toate, prezumţiunea că aş putea veni la Iaşi, că aş putea să fiu cu tine împreună şi că singura piedică e că nu voi.



Bolnav; neavând nici o poziţie socială sigură prin care să-ţi pot pregăti un trai modest şi poate fericit alături cu mine; sărac, precum ştii că sunt, şi avînd pururea grija zilei de mâne, tu crezi că cu aş putea fi atât de nelegiuit să pot veni lângă tine şi să nu vreau să viu; crezi că, în starea în care mă aflu, îmi abate a-ţi face infidelităţi, mă crezi în sfârşit de-o sută de ori mai mizerabil de cum sunt în stare a fi. În momentele în cari-mi simt nefericirea şi slăbiciunea de caracter, în momentele în cari văd că nu sunt bun de nimic în lumea aceasta şi că în zadar trăiesc, atunci când sunt descurajat şi sătul de viaţă, te-am rugat, femeie dulce şi fermecătoare, să ierţi că am îndrăznit a te iubi, să ierţi c-am aruncat această umbră de mizerie asupra vieţii tale, care, după caracterul tău, trebuia să fie veselă şi luminoasă. Eu nu tăgăduiesc că am făcut o crimă iubindu-te, o crimă ce zilnic o espiez. Nu tăgăduiesc că, făgăduindu-ţi lucruri ce nu le-am ţinut, pentru că n-am fost în stare a le ţinea, n-am comis cel mai mare păcat faţă cu singura fiinţă în lume care mie, neiubit de nimeni şi antipatic tuturor muritorilor, mi-a dăruit o rază de fericire ce n-o merit. Toate acestea nu le tăgăduiesc, toate acestea le-am mărturisit ţie şi te-am rugat să mă ierţi.

Preţuiesc pe de-altă parte sacrificiile cari mi le-ai făcut. Dar azi tu-mi spui că te-ai săturat de-a mai aştepta, că vrei să mergi la Viena, că eşti tânără şi viaţa ţi-e deschisă, cu-n cuvânt îmi faci din nou tabloul unei vieţi pe care eu n-o înţeleg. Eu nu mă opun fericirii tale; daca crezi că un alt mod de viaţă ar fi mai bun pentru tine, daca în sfârşit mă poţi uita, uită-mă. Eu din parte-mi te asigur de un lucru. Eu nu te voi uita niciodată. Tu ai fost şi eşti viaţa mea, cu tine s-a-nceput şi s-a-ncheiat, şi dacă nu trăiesc pentru a gândi măcar la tine, nu am la ce trăi. Dar nu te amăgesc cu asta. Nu văd nici o perspectivă deocamdată de-a trăi împreună, pentru că nu mi s-a oferit pân-acum nimic în Iaşi cu care-aş putea duce o viaţă convenabilă cu tine, şi în mizerie nu voi să trăieşti. Un lucru crede-l: Nu voi iubi niciodată o altă femeie şi tu rămâi în mintea şi sufletul meu ceea ce ai fost totdeuna: visul de aur al vieţei mele — singura mea aspiraţie, şi viaţa cu tine — singura mea speranţă. De-aceea nu-mi face imputări nedrepte. Oricând, oriunde s-ar ivi putinţa de-a fi unul al altuia pentru totdeuna, voi primi-o cu plăcere; oricând va fi culmea fericirii mele de-a fi împreună. Dar ce vrei să fac în contra imposibilităţii materiale ? Nu pot face nimic şi mă lupt în contra ei zadarnic şi fără chip de-a o putea învinge. În această luptă, simţ, se mistuie viaţa mea şi chiar puţinul talent ce mi l-a îngăduit natura. Se mistuie, şi poate fără nici un rezultat. Te sărut cu dulce, femeia mea iubită şi dragă, şi dacă, după toate cele zise, tot poţi să mă mai iubeşti, iubeşte-mă, dacă nu, dă-mă uitării, dar nu crede că vreodată te va uita sau va înceta a te iubi





Emin





[către Veronica, prin mar. 1882]





[martie 1882]





Dulcea mea Nicuţă,





Iartă că nu-ţi scriu mult, dar am treabă la club1 azi şi e aproape 8. Însă n-am voit să te las făr-un răspuns imediat; mâni, duminecă fiind, îţi scriu mai pre larg. Te sărut de multe, multe ori, drăgălaşul meu copil, şi-ţi mărturisesc că mi-e dor de tine ca şi ţie de mine. De pe acum am aranjat deci, şi aranjamentul e definitiv, că până la sf. Dumitru2 mă mut în Podu Mogoşoaii3 în două-trei odăi unde ai să ai loc îndestul şi unde o să am şi eu loc şi timp pentru zile nebune. De la sf. Dumitru încoace ştii că e treaba ta să alegi cum ţi-o plăcea ţie. De-atunci intru paj şi cavaler servant pentru perpetuitate în suita M. Sale Doamnei Veronica, supus ca un câne şi înamorat ca un cărăbuş.

Atunci ceea ce stă în versuri — în aci anexatele versuri a subscrisului, ar zice Roşca4 — vor fi realitate. Pân-atunci însă te sărut şi te dorlotez,5 mâţţă, şi te rog să mă ierţi că nu-ţi scriu mai mult, dar mă aşteaptă moşnegii6 să le citesc o buletă. Paaa ! Momoţi !





Emin





* * *



club - clubul conservator



„până la sf. Dumitru mă mut” - în sec. XIX (şi începutul sec. XX) mutările aveau loc de obicei fie de Sf. Gheorghe (23 apr.), fie de Sf. Dumitru (26 oct.)





Podu Mogoşoaii - numele vechi purtat (înainte de războiul de independenţă) de Calea Victoriei, una din cele mai importante străzi din centrul Bucureştiului.





Iuliu Roşca - poet minor, admirator al Veronicăi Micle.





a dorlota - a alinta, a răsfăţa - din franceză: dorloter (sursa: DEX online)

moşnegii - liderii partidului conservator





[către Veronica, în 27 mai 1882]





27 mai [1882]





Dragă Nică,





Încep prin a-ţi spune c-am rămas foarte gelos şi că teama mea constantă şi dragostea mea se lipesc de tine ca poţoţonii tăi de trup. Să nu cumva să râvnească cineva la grădiniţa mea de nuri, şi te pun păzitoare înainte de toate pe tine. Al doilea, te sărut de mii de mii de ori din creştet pîn' la vârfurile picioarelor şi-ţi declar că m-au fermecat cu desăvârşire şi ca nealtădată.

Îndealtmintrelea, vorba ta, nu mai făgăduiesc nimic, dar mă pun pe treabă şi sper că vei avea mai bune rezultate decât în trecut.

E natural ca, trecând fericirea mea, să-mi reînceapă nefericirea. Picioarele iar mi se coc, căci tu, ducându-te, mi-ai luat şi sănătatea cu tine. Dar aceasta să n-o iei în înţeles rău, ci în cel bun că, dacă te văd, înviez din morţi şi mă dezmlăştinez, iar când nu eşti faţă nu mai e viaţă.

Momoţul meu cel scump, te sărut din nou şi te rog să nu te mânii că nu-ţi scrie mai mult





al tău

Emin





[către Veronica, în 31 mai 1882]





Momoţel,





Mă mir cum de n-ai primit scrisoarea mea, căci am trimis una a doua zi după plecare-ţi. Tu-mi zici că mi-ai spune ceva, dar te temi că aş deveni gelos. Nu trebuie să devin, căci sînt deja. Alaltăieri — deci tocmai 29 — când mi-ai scris, am adormit peste zi puţin şi am visat că un tânăr cu mustaţele subţiri şi negre şedea în colţul unei sofale verzi şi te săruta. Tu te făcuseşi roşie ca racul şi aveai aerul ambarasat, însă foarte vesel şi fericit. Eu am leşinat — în somn se-nţelege — mi s-a părut că m-a lovit damblaua, dar m-am trezit din somn c-o grozavă bătaie de inimă. Pentru curiozitatea lucrului şi pentru interesul lui psicologic te rog să-mi scrii — nu ca să mă faci gelos — dar dacă acel om de care-ai vrut să-mi vorbeşti e ... de talie de mijloc, cu mustaţa subţire şi neagră şi palid la faţă ? Daca-i putea să mi-l descrii foarte detaliat — fără a-i cita numele, căci nu-mi trebuie — numai pentru a şti dacă există sau nu vise fatidice, precum se zice.

„Timpul" ţi l-am trimis sâmbătă şi duminecă.

Postul de la Iaşi (prof[***] de l. germană) s-a rezervat pân-acum şi se va da la toamnă. Dacă-l cer pân-atunci şi dacă nu intervine vro batjocură la adresa lui Ureche,1 poate să mi-l dea mie. Dar, în sfârşit... c'est trop pour mourir et trop peu pour vivre2. Te sărut, Momoţelule, de mii de ori şi rămân





al tău

Emin





31 mai 1882





* * *



V. A. Urechia - om politic liberal, istoric, profesor universitar, academician, ministru, considerat de Eminescu o nulitate şi criticat ca atare în Timpul.





c'est trop pour mourir et trop peu pour vivre (fr.) - e prea mult pentru a muri şi prea puţin pentru a trăi





[către Veronica, în 3 iun. 1882]





[3 iunie 1882]





Dulcea şi draga mea copilă,





În caz de lipsă de bani, care te-ar împiedeca să vii, te rog scrie-mi şi poate să-ţi pot trimite eu. Câteva zile am avut mai mult de lucru şi de-aceea de alaltaieri nu ţi-am scris. Şi acum sunt atât de mâhnit că nu eşti aici şi am atâtea gânduri încât nu-ţi pot scrie pe plac şi în toată liniştea. Nicuţa mea, dulcea mea Nicuţă ! N'est-ce pas que nous serons heureux1 ... foarte, foarte, nesfârşit de mult.

Când gândesc la neagra mea ingratitudine, la mizeria sufletească de care am fost capabil, mă simt atât de puţin vrednic de tine, atât de om de nimic, încât aş intra în pământ. Eu singur n-am ştiut niciodată, n-am ştiut pân-acum ce mult dragă îmi eşti, ce mult scumpă, cât eşti pentru mine. De-acu m-am învăţat minte şi nici mai trăiesc, nici nu mai mor fără tine. Avem să fim, nu te îndoi, cei mai fericiţi doi oameni din lume. Avem să fim? Dacă mă vei iubi avem să fim, căci pentru mine viaţa s-a încheiat pentru totdeuna, căci tu eşti cel întâi amor al meu şi vei fi cel din urmă, unicul, precum unică eşti, aşa mititică şi gingaşă şi cochetă pentru al tău





Emin





Te jenează că scriu numai pe o pagină, mâţule? Zău daca am două fire de nisip2 în casă şi asta-i cauza. Până ce scriu a doua pagină se usucă cea dentâi. Mâţule, măi mâţule, mâncaţi-aş ochii!





* * *



N'est-ce pas que nous serons heureux (fr.) - nu-i aşa că noi vom fi fericiţi





„ Zău daca am două fire de nisip în casă” - nisipul se presăra peste o hârtie proaspăt scrisă pentru a usca cerneala. (sursa: DEX online)





[către Veronica, în 16 iun. 1882, din Constanţa]





Constanţa, 16 iunie 188[2]





Draga mea Veronică,





Iartă-mă că nu ţi-am scris de atâta timp, dar am întârziat la Giurgiu, la Costinescu,1 unde am scăpat o dată vaporul, care nu pleacă decât de trei ori pe săptămână, şi am venit aci, unde poşta nu pleacă în toate zilele. Am venit ieri şi am făcut deja două băi de mare, cari promit a-mi face mult bine, deşi pe-aici e frig încă şi apa mării nu e destul de caldă pentru băi. De-aceea sunt unul din cei dentâi sosiţi aci pentru băi şi nimeni nu se scaldă încă afară de mine. N-o să stau aci decât vro zece zile şi apoi iar mă-ntorc la Bucureşti.

O să mă-ntrebi ce efect mi-a făcut marea, pe care-o văz pentru-ntâia oară? Efectul unei nemărginiri pururea mişcate. Dar, abia de două zile aici, n-am văzut-o în toate feţele — căci ea e schimbăcioasă la coloare şi în mişcări, de unde unii autori o şi compară cu femeia.

Constanţa sau Chiustenge2 este un mic orăşel, dar îndestul de frumos. Nu are a face deloc cu Rusciucul3. Casele au oarecare eleganţă în clădirea lor, căci piatra e ieftină aci şi clădirile sunt din piatră patrată, iar primăria, de când stăpânesc românii4 şi există un consiliu comunal, a făcut foarte mult pentru orânduiala şi înfrumuseţarea oraşului. O terasă pe ţărmul înalt dă o frumoasă privelişte pe toată întinderea mării şi, când luna e deasupra apei, ea aruncă un plein5 de lucire slabă, care pluteşte pe-o parte a apei. Restul rămâne în întunerec, şi noaptea marea îşi merită numele ei de neagră.

Viaţa e cam scumpă aci, dar nu atât de exagerat de scumpă precum mi se descria, mai ales de când s-au deschis câteva oteluri. La anul să ştii că venim amândoi aci, căci băile de mare întăresc şi grăbesc bătăile inimei. Cu toate că omul pare a întineri de ele, privirea mării linişteşte, mai ales sufletele furtunoase.



Şed într-o mansardă şi privirea mi-e deschisă din două părţi asupra mării, pe care aş vrea sa plutesc cu tine. Dar aceasta nefiind cu putinţă, te sărut cu dulce, draga mea Veronică, şi rămân



al tău

Eminescu





Adresa mea :

Chiustenge (Constanţa)

Hotel d'Angleterre6





* * *



Costinescu - amic cu Eminescu şi cu Veronica Micle.





Chiustenge - vechea denumire a Constanţei, pe vremea când Dobrogea era sub stăpânire turcească.





Rusciuc - vechea denumire a oraşului Ruse - oraş din Bulgaria, pe malul Dunării, în drept cu Giurgiu.



„de când stăpânesc românii” - Dobrogea revenise României din 1878 (după războiul de independenţă) deci cu 4 ani înainte.



plein (fr.) - plin





Hotel d'Angleterre (fr.)- Hotelul Angliei





[Fragmente de scrisori către Veronica]





din scrisoarea din 28 decembrie 18791 (pe la 30 de ani):





Aştept telegramele Havas,2 ca să scriu iar, să scriu de meserie, scrie-mi-ar numele pe mormânt şi n-aş mai fi ajuns să trăiesc !



din scrisoarea din februarie 1882 (la 32 de ani):



Folosul meu după atâta muncă e că sunt stricat cu toată lumea şi că toată energia, dacă am avut-o vreodată, şi toată elasticitatea intelectuală s-a dus pe apa sâmbetei. [...]



Eu rămân cel amăgit în afacere, căci am lucrat din convingere şi cu speranţă în consolidarea ideilor mele şi un mai bun viitor. Dar nu merge. În opt ani de când m-am întors în România, decepţiune a urmat după decepţiune, şi mă simt atât de bătrân, atât de obosit, încât degeaba pun mâna pe condei să-ncerc a scrie ceva. Simt că nu mai pot, mă simt că am secat moraliceşte şi că mi-ar trebui un lung, lung repaus ca să-mi vin în fire. Şi cu toate acestea, ca lucrătorii cei de rând din fabrici, un asemenea repaos nu-l pot avea nicăiri şi la nimeni. Sunt strivit, nu mă mai regăsesc şi nu mă mai recunosc.



din scrisoarea din 21 martie 1882:



Să pot zbura pe trei zile la Iaşi, tare-aş veni. Dar mai mult de trei zile n-aş avea, pentru că eu nu am vacanţe, ci trebuie să trag ca catârii, greu la vale şi greu la deal.





din scrisoarea din 12 august 1882:





Tu trebuie să-ţi închipuieşti astăzi sub figura mea un om foarte obosit, de vreme ce sunt singur la negustoria asta de principii şi peste aceasta bolnav, care ar avea nevoie de cel puţin şase luni de repaos pentru a-şi veni în fire. Ei bine, de şase ani aproape o duc într-o muncă zădarnică, de şase ani mă zbat ca într-un cerc vicios în cercul acesta, care cu toate acestea e singurul adevărat; de şase ani n-am linişte, n-am repausul senin de care aş avea atât trebuinţă pentru ca să mai pot lucra şi altceva decât politică. Quelle vie, mon Dieu, quelle vie!3



din scrisoarea din septembrie 1882:





Ei, dacă ai şti cum salahoria asta în care petrec, împreunată cu boala şi mizeria, mă apasă şi mă fac incapabil de-a voi!





* * *



scrisoarea din 28 decembrie 1879 - fragmentele acestea apăruseră în volumul Corespondenţă. Documentar fără precizarea datei şi destinatarului, dar am identificat scrisorile de care aparţineau, în cartea Dulcea mea Doamnă/ Eminul meu iubit. Corespondenţă inedită Mihai Eminescu - Veronica Micle. Nu am putut include aici scrisorile respective în întregime pentru că ele, publicate pentru prima dată abia recent, în 2000, sunt încă protejate de copyright.



Havas - agenţie franceză de presă, cu sucursală la Bucureşti - prima agenţie de presă care a funcţionat în Romania (sursa: Wikipedia).



Quelle vie, mon Dieu, quelle vie! (fr.) - Ce viaţă, Doamne, ce viaţă !





Eminescu către Cleopatra Poenaru Lecca


[către Cleopatra, prin sept. - oct. 1880, la 30 de ani - prima ciornă neterminată]





[septembrie—octombrie 1880]





Eşti o mizerabilă cochetă, Cleopatra. Tu m-ai ucis moraliceşte, mi-ai rupt şira spinării, m-ai deşălat moraliceşte încât nu mai pot avea nici o bucurie în viaţă. Mi-e atât de frig înlăuntrul inimei, sunt atât de bătrân. Ai făcut să cază toată primăvara vieţii mele la pământ, încât nu se alege nimic de ea... Şi de ce? Ce rău ţi-am făcut eu, ca să mă ~





[către Cleopatra, prin sept. - oct. 1880, la 30 de ani - a doua ciornă neterminată]





[septembrie—octombrie 1880]





Eşti tu cuminte Cleopatra ? să maltratezi pe un om care te iubeşte cu toate puterile sufletului său, cu mintea, inima, viaţa, pentru a te ... lepăda la cine ştie ce crai de mahalale... Nu spune că mai sunt alte femei în lume ... vorbă banală foarte pentru cei ce se satură de una şi aleargă la alta, pentru cei ce iubesc mai multe deodat... Pentru amorul meu nu esistă decât o singură femeie ... şi aceea eşti tu. Nu-nţelegi că nu are a face una cu alta ? Ce sunt toate de azi împrejurul tău ... Măşti, oameni cari peste-o sută de ani or fi cenuşă şi nimeni nu va şti să-i distingă ... pe când tu — tu nu eşti acum tu ... eşti amorul meu nemărginit, nebun, copilăros ... acel amor care va esista şi peste o sută de ani. Tu zici că nu mă iubeşti ? Nu te cred. Mă iubeşti1 fără s-o ştii, făr s-o vrei s-o mărturiseşti, căci inima ta e atât de îndrăcit de îndărătnică, încât deja ca toate femeile, neştiind ce voieşti, ţi-ai mai înrădăcinat şi în tine ideea că nu ştii ce voieşti... Mă iubeşti da ... ... căci te temi de mine ...

Tu eşti o femeie galantă, o femeie care-a risipit sărutări în viaţă-ţi, care-ai dăruit îmbrăţişări pe nimic, care dintr-un capriţiu ai fericit desigur vun idiot... Ei bine... Să facem abstracţie de cine sunt... Să zic că sunt cel mai mizerabil dintre oameni, cel mai urât, cel mai nemernic ... şi c-ai vedea această abjecţiune zbătându-se în durerile morţii, precum mă zbat eu ... ei bine, n-ai avea tu milă de el ? Nu l-ai cruţa un moment ca să-i îndulceşti moartea ? Nu ştiu daca mă-nţelegi, dar ai trebui să nu fii femeie ca să nu mă-nţelegi... Tu nu eşti fată mare să aibi a-ţi pierde reputaţia, nu mai eşti măritată, nu ai înainte-ţi acele piedici care omoară amorul în încolţirea lui la un bărbat onest... Tu eşti liberă... Ei bine, daca nu m-ai iubi ai avea milă de mine ... căci mila are semnele amorului, are manifestaţiile lui...

Dară tocmai fiindcă mă iubeşti nu-mi acorzi nimic... Tocmai de aceea acorzi unui altuia o sărutare care ştii că pe mine m-ar înnebuni de fericire, acorzi altuia favoruri ce pentru el n-au nici o valoare şi pe mine m-ar face fericit pe ani întregi... Vezi dar câtă neomenie e-n acest sentiment de-a chinui, de-a maltrata tocmai pe omul pe care l-ai putea iubi, daca nu-l iubeşti deja.

Singurul om pe care eşti capabilă de a-l iubi sunt eu — şi tu nu ! Te văd zâmbind şi pricep ... nu pentru că mă cred irezistibil sau pur, ci numai ... pentru că sunt singurul om pe lume care te iubeşte pe tine cu toate puterile existenţei sale... De-aceea nu zic să mă iubeşti cum te iubesc ... *** *** — nebun... Atunci n-aş fi putut regreta atât.

A ! ştiu eu de ce eşti atât de neîndurătoare cu mine ! ţi-ai zis: acest om şi-a pus mintea să mă aibă ... El n-are avere, n-are timp, nu e plin de galanterie şi de duh ... n-are nici una din atracţiunile romanticului amant... Să vedem, tinere, daca astfel se cucereşte o femeie... ! De aceea te-ai încăpăţânat de-a mă respinge... Ştiu bine că suferi sub aceste tot atât cât mine.

A mea eşti ... acum pentru totdeuna, cu toată natura ta, cu toată încăpăţânarea, cu tot sufletul tău îndrăcit, îndărătnic şi nobil ... a mea eşti, femeie de rasă ... femeie nebună nespus de dulce.

Pot să fiu un mizerabil, Cleopatra, şi un om de rând... Dar oricât de sarac aş fi — am şi eu de pierdut ceea ce tuturor oamenilor li-i foarte scump — viaţa. Ai un nume ciudat şi frumos Cleopatra, care-mi aduce aminte de-o veche istorie... Semiramis2, regina Egiptului3, Anna de Franţa... Câteşitrele aveau în fiece noapte alt amant, care a doua zi era omorât... Ei bine, fii a mea ... nu o noapte întreagă ... ceea ce n-aş fi cerut ... ci o oră, o singură oră ... şi-ţi promit pe mormântul mamei mele că de la tine plec acasă şi mâni vei primi o scrisoare din partea unui om ce nu ar mai fi şi care va zice că moare pentru c-ai fost crudă cu el ... Numele tău rămâne ne-ntinat, nimeni nu ştie ce s-a întâmplat ... gura care-a putut să-ţi facă o asemenea propunere va fi închisă pentru totdeauna. Vezi dar cât te iubesc... Aş voi sau să mai [fiu] atât de chinuit şi daca plătesc amorul meu cu viaţa — să plătesc cu el un moment de fericire.

Prea sunt filozof pentru a nu şti că nu m-aşteaptă nimic decât ţărâna şi uitarea ... că nu voi avea nefericirea de-a te revedea, ba încă pentru vecinicie cum se zice...





* * *



Cleopatra Poenaru Lecca scrisese unei prietene: "l-am cunoscut pe junele poet Eminescu [...] Este de o gentileţe neînchipuită, foarte inteligent, frumos, iar mustaţa şi pletele-i negre aduc cu ale prinţilor din poveste... Pare îndrăgostit de mine, însă, sigur, mai mult eu..." De ce, cu toate acestea, l-a ţinut la distanţă, nu se mai ştie azi.



Semiramis (Semiramida) - regină asiriană legendară.



Cleopatra, regina Egiptului - cea mai celebră şi influentă femeie a antichităţii, a fost amanta lui Cezar, apoi a lui Marcus Antonius.





Scrisori către prietenii din lumea literară


Eminescu către Maiorescu


[lui Titu Maiorescu, în aug. 1872, la 22 de ani]





[Botoşani, în august 1872]





Stimatul meu Domn,





În anul 1845, de nu mă-nşel, a ieşit prima notiţă în unul din ziarele din ţară asupra unui tânăr născut în apropierea Iaşilor, de origine evreie, care arăta un deosebit talent pentru muzică, un fel de minune de copil. Acest copil — botezat în legea greco-orientală,1 pentru a nu găsi, metaphysica causa,2 piedici în calea vieţei sale, a devenit în urmă un muzic însemnat la Curtea imperială a Rusiei, a îmblat pe lauri, şi germanii de azi fac studii cranioscopice3 asupra căpăţînei lui şi cred a afla în ea asemănări cu acea a lui ... Beethoven.4

Nu voi să zic cumcă tânărul ce vă aduce această scrisoare este un Rubinstein5; privirea mea în această privinţă este modestă şi las la aprecierea d-voastre dacă este şi corectă. Zic că germenii unui talent asemenea celui numit sunt [in ] potentia6 şi în d-nul Toma Micher7 . Nu după părerea mea, a cărei minimă valoare sunt eu cel dentîi care o recunosc, ci după aceea a însuşi profesorilor săi de la Conservatoriul din Viena. Rămâne ca timpul şi spaţiul, aceste ursitori a tuturor germenilor aruncaţi de mâna naturei, să-i ducă la o dezvoltare pozitivă or negativă. Dar timpul nostru sîntem noi şi calitatea socială (o vorbă nouă) a spaţiului în care trăim atârnă asemenea de la noi, deşi noi înşine — din nefericire — nu atârnăm de la noi. Vream să zic că societatea în care sîntem nevoiţi a trăi, rezultat al unor antecedente pe cari ea n-a fost desigur stăpână, nu este de natură a încuraja talente şi, poate şi mai puţin decât orce, talente muzicale. Astfel dezvoltarea negativă ajunge cea de ordine; un talent muzical ajunge de a ilustra grădinele şi berăriile, un pictor ajunge portretist, un poet jurnalist, ceea ce veţi concede că-i lucrul cel mai prost din lume. Nu mă lupt cu fatalitatea în fenomenologia8 ei generală, dar poate că în cutare ori cutare caz concret totuşi să fie cu putinţă o îndreptare a ei, mai ales când aceasta se prezintă oarecum de sine. C-un cuvânt: spre a-şi putea urma studiile, Micher s-a decis a da concerte cu piesele studiate cu profesorul său din Conservatoriu şi, dacă succesul celor dentăi atârnă de la talentul şi abilitatea ezecutorului, cele din urmă nu reuşesc decât cu concursul binevoitor a iubitorilor de arte.

Pentru că în asemenea caz asigurări asupra persoanei concertantului sunt necesarii, eu nu mă sfiesc de a vi le da, în marginele cunoştinţei mele. Caracterul său privat e, în sens convenţional cel puţin, asupra a orce critică, talentul său firesc e necontestabil, şi d-voastră, care sunteţi un critic mult mai competent în asemenea materie, v-aţi putea crea uşor ocaziunea de-a afla pe cale privată dacă acest tânăr merită încurajarea d-voastre. O serată a Junimei de es. ar putea deveni şi mai delicioasă cu concursul său.

Cât despre laturea materială — cea spinoasă atât a întregului lucru cât şi a acestei scrisori — ea-şi are două părţi cam binişor deosebite, în privirea cărora nu mă tem ca protecţiunea d-voastre nu i-ar putea fi întrucâtva de folos. Aceste două părţi sunt: localul şi biletele.

Localul va fi, cred, sala Conservatoriului şi, dacă cunoştinţele d-voastre cu personalul acestui institut [î]i vor putea fi de folos, sper că veţi binevoi a le angaja în cazul de faţă. Cât despre bilete — casa este numai o masă de lemn — foarte indiferentă şi adesea foarte crudă în deşertăciunea sa; iar agentul ce le desface este simpatia sămănată mai dinainte în iubitorii artelor.

Să mă repet puţin. Nu vă rog pentru o protecţiune necondiţională, nu, va să zică, pentru un om nedemn de ea. Cum am spus, veţi putea cerca pe cale privată demonul9 care trăieşte în acest om, după părerea mea un demon viguros, şi armonic mai cu samă. Restul va fi o consecuenţă care poate chiar d-voastre vă va fi, de nu uşor, cel puţin nu ingrat de împlinit.

Veţi găsi poate cumcă aceasta epistolă e cam lungă pentru o recomandare, dar veţi concede — şi o veţi cam trebui — cumcă o asemenea epistolă rămâne întotdeuna spinoasă şi, dacă n-o acopăr cu roze, atunci cel puţin cu vorbe: vorbele multe acopăr temerile multe, dintre care unele se ating chiar de lipsa de îndreptăţire cu care vă adresez aceste şiruri încărcate. Dar, în sfârşit:habent sua fata libelli10. Şi le vor avea şi aceste şiruri, pe care le închei asigurându-vă de respectul meu şi rămîind al domniei voastre

Supus

M. Eminescu





* * *



legea greco-orientală - religia ortodoxă





metaphysica causa (lat.) - din motive metafizice (aici cu sensul de religioase)





studii cranioscopice - referire la frenologie, pseudoştiinţă ce susţinea că poate deduce însuşirile mentale ale unui om din forma craniului, considerată de Eminescu şi contemporanii lui o ştiinţă veritabilă, dar dovedită falsă între timp.





Ludwig van Beethoven (1770-1827) - mare compozitor german.





Anton Rubinstein (1829 -1894) - celebru pianist evreu rus, la care face referire primul paragraf din scrisoarea lui Eminescu; era născut într-un sat aflat pe atunci în Rusia, actualmente în Transnistria / Republica Moldova.



potentia (lat.) - capacitate, potenţial





Toma Micher[u] - violonist de origine romă, prieten cu Eminescu; va da concerte în Iaşi.





fenomenologia - studiu descriptiv al unui ansamblu de fenomene, astfel cum se manifestă ele în timp şi spaţiu. (sursa: DEX online)





„demonul care trăieşte în acest om” - în sensul de geniu, poate aluzie la "daimonul" interior al lui Socrate; era perioada când poeziile şi proza lui Eminescu erau pline de îngeri şi demoni.





habent sua fata libelli (lat.) - cărţile au destinul lor





Eminescu către Slavici


[lui Ioan Slavici, în 20 sept. 1877, la 27 de ani]


Iaşi, 20 septemv. 1877





Dragă Ieni,1





Îţi scriu în grabă că editorul logicei lui Kant se cheamă I. G. Jäsche,2 nu Fäsche, cum stă în „Presa"3 . Logica aceea nu e bună nici măcar pentru începători, căci ceea ce-i original în ea nu-i bun, ce-i bun nu-i original. Jäsche au fost un elev al lui Kant4 şi, ca filozof, semikantian (Halbkantianer).

À propos de Trendelenburg5 şi Maiorescu6. Deosebirea între pasagele citate de mine în „Convorbiri"7 e foarte mare. „Cea mai naltă abstracţiune a intuiţiunii” a lui Tr[endelenburg] este esse8 copulativ,9 verbul auxiliar,10 nu existere11 a lui Maiorescu. Trend[elenburg] recunoaşte asemenea existenţa unor silogisme12 ipotetice, Maiorescu le preface pe acestea pur şi simplu în silogisme categorice.

Eu am închipuit următoarele silogisme spre a arăta deosebirea:





Dacă este seminariul din Bucureşti, este d. Zotu.13

Însă seminariul din Bucureşti este ca cea mai naltă abstracţiune a intuiţiunii.

_________________________

Deci d. Zotu este ca cea mai naltă abstracţiune a intuiţiunii.





Categoric însă astfel:





D. Zotu este o dependenţă a seminariului din Bucureşti.

Seminariul există în realitate.

_________________________

Deci d. Zotu există în realitate.





Recunosc că sunt un ticălos de frunte, pentru că nu scriu. Dar tu ştii c-am fost totdeuna caracter melancolic şi n-am avut niciodată destul curagiu de viaţă; prin urmare tot ce gândesc sau fac e azi mai ticăit decât înainte. N-am inimă în mine nici cât e-ntr-o mămăligă, nu gândesc nici la tine, nici la lume, nici la însumi. Singura deosebire e c-am devenit susceptibil, că orice atac, cel mai nevinovat, mă iritează încât am o adevărată Berserkerwuth,14 că s-au înmulţit oamenii cu cari nu mai vorbesc nici un cuvânt şi c-am s-ajung să nu mai vorbesc chiar cu nimeni, nici cu mine însumi. Nu-i vorbă, s-a supărat vacarul pe sat şi satul habar n-are. Dar dacă-i aşa, se vede că nu poate fi altfel.

Articolul din „Convorbiri” au produs o adevărată revoluţie în Junimea. Cine i-au permis unui m... (ipsissima verba15 ale lui Conta,16 Verussi17 ş. a.) a vorbi în numele Junimei? Când au mai fost în „Convorbiri” politică militantă? Un adevărat furror18 — şi ştii de ce ? Pentru că îl credeau scris de Maiorescu. Tu trebuie să ştii că M. are duşmani în Junimea ieşană: Conta de pildă, Verussi, proteguitul şi spionul lui Cozmiţă-Ureche,a şi alţi câţiva.

Nu ştii tu cine au scris „Pamfletul" contra lui Ureche ? (d. Cannitferstan19). E unic. Şi pare-a fi scris de un moldovan.

Nu ştiu dacă M. a fost mulţămit sau nu cu anticriticele mele.20 Sunt scrise în grabă şi nu prea sunt de samă, dar n-am ce-i face.





De-unde iei privirea clară,

Care-n linişte alege,

La gândiri menite vieţii

Viaţa-n floare să le-o lege.21





Acea privire clară se duce, căci tocmai în timpul cel bogat al vieţii ne risipim zilele în nimicuri. Mai scrie-mi daca vrei, căci scrisorile tale, scurte, lungi, cum or fi, îmi fac plăcere.





Al tău

M. Eminescu





* * *



Ieni - diminutiv de la Ioan, poate sub influenţa diminutivul maghiar Jani (Ioa-ni), căci scriitorul Ioan Slavici trăise în adolescenţă în mediu unguresc. Eminescu şi Slavici erau prieteni apropiaţi din studenţie.



Gottlob Benjamin Jäsche (1762–1842) - discipol al lui Kant, a publicat un manual de logica.



„Presa" - un ziar din acea vreme, care publicase replica lui Zotu la un articol al lui Eminescu în apărarea manualului de logică al lui Maiorescu.





Immanuel Kant (1724-1804) - mare filosof idealist german. La Berlin, pe când îşi pregătea doctoratul în filosofie, Eminescu a început să îi traducă principala operă, Critica raţiunii pure, dar nu şi-a finalizat nici doctoratul, nici traducerea.





Friedrich Adolf Trendelenburg (1802 – 1872) - filosof şi filolog german, autor al lucrării Logische Untersuchungen (Cercetări logice), folosită de Maiorescu pentru manualul său.



„À propos de Trendelenburg şi Maiorescu” - Zotu insinuase că Maiorescu, în manualul său de logică, i-ar fi plagiat pe Trendelenburg şi pe John Stuart Mill. Eminescu îl apărase pe Maiorescu împotriva acestor acuzatii în articolul "Încă o dată recenziunea logicei Maiorescu".



„Convorbiri literare" - revista Junimii, unde Eminescu şi-a publicat, începând de la 20 de ani, poeziile - şi uneori şi proza sau alte articole, cum au fost cele în apărarea manualului lui Maiorescu. şi Slavici publicase în Convorbiri şi literatură şi alte articole (despre maghiari), încă din studenţie, la îndemnul şi cu sprijinul lui Eminescu.





esse (lat.) - verbul a fi





verb copulativ - verb care formează un predicat nominal împreună cu o altă parte de vorbire - ex: a fi (când nu are sensul de a se afla, a se găsi, a exista), ca în El este poet.



verb auxiliar - verb asociat cu o anumită formă a unui verb principal pentru a alcătui o altă formă, compusă, a acestui verb principal - ex: aş fi plecat.



existere (lat.) - verbul a exista





silogism - raţionament deductiv în care o propoziţie numită concluzie rezultă din două (sau mai multe) propoziţii numite premise. (sursa: DEX online)





G. Zotu - profesor la seminarul din Bucureşti, care criticase manualul de logică al lui Maiorescu în revista Columna lui Traian a lui Haşdeu (în nr. 6 şi 7 din 1877).



Berserkerwuth (germ.) - furie sălbatică, frenezie războinică întâlnită la vechii războinici nordici.





ipsissima verba (lat.) - cuvintele exacte, întocmai cuvintele





Vasile Conta (1845-1882) - filosof materialist junimist, iniţial înclinat spre socialism, se va apropia de liberali şi va deveni ministrul instrucţiunii.



Petru Verussi - pictor junimist, va deveni deputat liberal.



furor (lat.) - furie, situaţie în care mulţi oameni sunt furioşi şi supăraţi (sursa: Merriam-Webster Dictionary)



Domnul Kanitferstan, extras din jurnalul unui trândav - pamflet contra lui V.A. Urechia, scris de un tânăr scriitor evreu, Ronetti Roman, cu care Eminescu va fi coleg laTimpul.



„anticriticele mele” - articolele "Observaţii critice" (12 aug. 1877) şi "Încă o dată recenziunea logicei Maiorescu" (1 sept.1877) scrise de Eminescu în Convorbiri literare, ca replici la criticile lui Zotu, în apărarea manualului de logică al lui Maiorescu, .



De-unde iei privirea clară / Care-n linişte alege / La gândiri menite vieţii / Viaţa-n floare să le-o lege. - strofă eliminată din poezia Criticilor mei.





[lui Ioan Slavici, în 12 oct. 1877, la 27 de ani]





Iaşi, 12 octomvrie, 877





Dragă Ieni,





Dacă m-ar hotărî cineva să vin la Bucureşti, ai fi tocmai tu.1 A-ţi spune pe larg cîte împrejurări contribuie a-mi face Iaşii nesuferiţi ar însemna a scrie volume; destul că-i Krähwinkel,2 unde toată lumea se ocupă de un om, oricât de călugăr ar fi, oricum mi-ar semăna mie. Unaustehlich3 !

Dar n-am cu ce veni. Asta m-a făcut să-mi ţin gura pân-acuma — 100 de fr. am pe lună; din ce dracu să plec ? Am şi bagajie: cărţi, manuscripte, ciboate vechi, lăzi cu şoareci şi molii, populate la încheieturi cu deosebite naţionalităţi de ploşniţe. Cu ce să transport aceste roiuri de avere, mobilă în sens larg al cuvântului. În acest sens îi scriu şi maistrului nostru4 :





A nu munci şi a nu avea — just

A nu munci şi a avea — superb !

A munci ca mine şi a nu avea — deplorabil!

A munci şi a avea — just.





Prin urmare deja considerentul din urmă m-ar face să vin la Bucureşti pe aripile lui Aiolos,5 — (Eol hochpoetisch6).

Aşadar bani de drum şi vin.





Al tău sumo cum amore7

M. Eminescu





* * *



„Dacă m-ar hotărî cineva să vin la Bucureşti, ai fi tocmai tu.” - Slavici îl chemase pe Eminescu să i se alăture în redacţia ziarului conservator Timpul, unde lucra el atunci. Eminescu va veni, dar Slavici va pleca curând din redacţia Timpul şi va deveni profesor, pe când Eminescu va lucra la Timpul 6 ani, până la îmbolnăvire.



Krähwinkel (germ.) - (peiorativ) orăşel provincial





Unaustehlich (germ.) - insuportabil





„maistrului nostru” - lui Titu Maiorescu, care şi el îl chemase la Bucureşti, la Timpul (Eminescu îi va raspunde în germană).





Aiolos (Eol) - zeul vântului în mitologia greacă.





hochpoetisch (germ.) - [în limbaj] foarte poetic



cum amore (lat.) - cu dragoste





Eminescu către Caragiale





[lui I.L. Caragiale şi Ronetti Roman, din Floreşti, în 13 iul. 1878, la 28 de ani - ciornă]





Floreşti, 13 iulie 1878





Adr. C[aragiale] şi R[onetti] R[oman]

Redacţia „Timpul"

Palatul Dacia

Bucureşti





Mă oameni buni, Caraiali1 şi Ronetti Roman





Mai întâi mă lipsesc a vă mulţumi pentru multele scrisori ce mi le-aţi trimis, puindu-mă pururea în curent cu ceea ce se întâmpla în lume şi în ţară. De la voi am aflat de exemplu îmbucurătoarele ştiri cumcă muscalul2 nu ne ia Basarabia, ci încă ne cedează şi pe cea care o avea el,3 că Vodă Carol e ales rege al bulgarilor şi împărat al turcilor, că se va muta în curând la împărăţie la Țarigrad4 şi Caraiale va fi numit acolo ministru a tuturor mascaralelor5 din ţara turcească. Deci dară, aflând toate acestea din scrisorile voastre cele multe, s-au bucurat sufletul meu în adânc şi s-au uns cu untdelemnul veseliei băierile inimei mele. Despre partea mea, a lui Moş Iftime Talpa-Lată, veţi şti numai că tot mă ustură piciorul şi vă duc dorul şi vă trimit cioarelor în crucea hotarelor6 pentru că nu-mi scriserăţi din câte s-a întâmplatără *** *** *** tătară.

Fiindu-mi teamă că, de lene şi de frică de cheltuială mare şi ruină, nu veţi merge nici unul să cumpăraţi mărcuţă7 (dedea-v-aş la Mărcuţa8), vă trimit una de cincisprezece bani, ca să-mi scrieţi o scrisoare.

Tu, Ronetti Roman, s-o scrii, că eşti mai priceput şi tu Caraiale să pui degetul în loc de iscălitură şi să se spuie acolo în scrisoare cum vă mai merge, cum stă ţara, lumea şi politica, şi despre iubitul meu Rosetache Alias Berlicoco9 să-mi scrieţi dacă tot mai e mare şi tare în satul lui Cremine10 şi alte chiţibuşuri asemene. Apoi să-mi mai trimiteţi „Timpul", ca să fac şi eu haz, iar dacă nu-mi veţi scrie să ştiţi că avem aici în sat un popă şi de necaz îşi f... baba în c ...

Măi oameni buni, ce mai face căsuţa mea ? Mai merge careva din voi pe la dânsa, nu de alta decât să se lege de fata popei cea oacheşă. Bre ! nu fiţi pezevenchi şi scrieţi-mi ... orice, numai scrieţi, să văd că trăiesc în lume.





Al vostru cu toate temenelile M. Eminescu

Adresa M. Eminescu Filiaşi Post restant





* * *



Caraiali / Caraiale - I. L. Caragiale, pe atunci coleg cu Eminescu în redacţia ziarului Timpul.





muscalul - rusul





„muscalul nu ne ia Basarabia, ci încă ne cedează şi pe cea care o avea el” - sudul Basarabiei, Bugeacul, care acum e la Ucraina, era la Romania până la războiul de independenţă (războiul ruso-turc) din 1877-1878, pe când restul Basarabiei (actuala Republica Moldova) era la Rusia. După război, Rusia a cerut României să îi cedeze şi sudul Basarabiei, oferindu-i drept compensaţie Dobrogea - tratativele erau în derulare în acel timp.



Țarigrad - vechea denumire românească pentru Istanbul (Constantinopol), provenind din limbile slave, în care însemna oraşul împăratului.





mascara - bufon, paiaţă, măscărici - provenind din turcescul maskara. (sursa: DEX online)





„vă trimit cioarelor în crucea hotarelor” - vă trimit la spânzurătoare





mărcuţă - timbru





Mărcuţa - casă de nebuni din Bucureşti





Rosetache Alias Berlicoco - C. A. Rosetti (poreclit Berlicoco), lider al partidului liberal, atacat de Eminescu în multe articole din Timpul.



satul lui Cremine sau ţara lui Cremene - loc fără stăpân, unde fiecare face ce-i place, fără să dea seamă cuiva. (sursa: DEX online)





[tot atunci, din Floreşti, unui destinatar necunoscut, poate Theodor Rosetti, în vara lui 1878, la 28 de ani - ciornă]





[Floreşti, vara 1878]





Preţuitul meu domn,





D. Mandrea,1 venind la Craiova, mi-a spus împrejurarea fericită pentru mine, iar pentru dv. poate cam supărătoare, că sunteţi deja păstrătorul acelor o mie lei noi a căror destinaţie pare a fi, în parte cel puţin, de-a vizita ţara Oltului. Locul în care sunt e cât se poate de frumos. Râuri, codru, şes, dealuri, munţi în depărtare, frumos adecă în puterea cuvântului, încât, să fiu Bodnărescu,2 aş nenoroci poate „Convorbirile" cu Amintiri de călătorie ale unui june. Dar numai grija asta n-o am, ci mă mărginesc a mulţumi tuturor zeilor îndeobşte şi d-lui Mandrea îndeosebi de îngăduirea un[ui] colţ de pădure care-mi dă toane bune şi sănătate.

Venind la vorba de mai sus, vă rog să-mi trimiteţi o sută de franci, spre ilustrarea existenţei cu oarecari călătorii la Turnu-Severin şi prin împrejurimi. Adresa: M. Eminescu com. Floreşti, plasa Jiul de Sus, judeţul Dolj. Staţia telegrafo-poştală Filiaşi.

Încolo salutări multe pentru boieri şi pentru doamne, cu care rămân

al d-voastre

supus





[M. Eminescu]





* * *



Nicolae Mandrea - junimist; îi pusese la dispoziţie lui Eminescu conacul său de la moşia Floreşti să îşi petreacă concediul.





Samson Bodnărescu (1840-1902) - poet junimist, prieten cu Eminescu. Scrisese şi proză, printre care o nuvelă Suferinţe (după diariul unui june). Era blând, sfios şi tăcut, după spusele lui Iacob Negruzzi din Amintiri din Junimea. A fost bibliotecar înaintea lui Eminescu.





Eminescu către Creangă


[lui Ion Creangă, în 25 dec.1878, pe la 29 de ani]





Bucureşti, 25 decemvrie 1878





Dragă Creangă,





Nu ştiu, dacă ai cauze deosebite de nemulţămire împotriva fiu-tău,1 dar oricare ar fi acelea te rog să le treci cu vederea şi să-i trimiţi din când în când parale pentru trebuinţele lui estraordinare; mai cu samă însă acuma de sărbători. I-ar trebui de pildă o păreche de încălţăminte mai cuviincioase, căci având acum câteva zile libere şi putând să fie invitat în familie la d. Maiorescu de pildă sau într-alt loc trebuie să se prezinte în mod convenabil. Dorindu-ţi sărbători fericite şi mulţi ani cu pace şi cu bine

rămân al tău. M. Eminescu





[plic:]

D-sale

Domnului Ioan Creangă

Iaşi

Strada Băncei la debitul de tutun2

peste drum de spiţeria Blaustein





* * *



„fiu-tău” - Constantin Creangă, fiul scriitorului, avea pe atunci 18 ani şi era elev la şcoala militara.





debitul de tutun - scriitorul Ion Creangă deschisese un debit de tutun după ce fusese dat afară din învăţământ. Reprimit în învăţământ de ministrul Titu Maiorescu, a lăsat debitul de tutun în grija fratelui său Zahei.





Eminescu către Xenopol





[lui Al. D. Xenopol, în 1879, din Iaşi, 29 de ani - ciornă]





1879, Iaşi





Mult stimate d-le Xenopol,





Din cele ce mi s-a întâmplat cu suplinirea1 trebuia să-mi fac o idee proastă despre viaţă, urmând fatal calea arătată de Schopenhauer,2 că existenţa noastră e făcută parcă să clatine iară de folos extazul şi liniştea neantului; dar, în firea mea a mai rămas un grăunte de optimism, desigur moştenit de la strămoşi, căci, mama învăluită în melancolie, tata şi trist şi vesel, eu am moştenit prin ereditate o tristeţă pe care nu pot să mi-o explic şi care, educată din când în când c-un optimism însufleţit de paginele măreţe scrise cu sângele său de nobilul popor românesc, mă îndeamnă să urc calvarul vieţei mai uşor.

Optimismul acesta câştigat din citire mă face să îndrăznesc să vă rog încă o dată, dacă se poate, să-mi găsiţi un alt post.

Voi căuta să fac de-acum înainte toate după placul stăpânului unde voi intra simbriaş, căci m-am lecuit. O ! dacă ştiam aceasta mai înainte, sfânta experienţă, poate că nu produceam atâtea neplăceri bunilor prieteni, şi mai ales dv., care aţi avut atâta înţelegere pentru viaţa mea plină de privaţiuni.

Sper că nu mă veţi lăsa, ajutându-mă.





Primiţi respectul meu

M. Eminescu





* * *



„cele ce mi s-a întâmplat cu suplinirea” - Eminescu fusese profesor suplinitor la Istitutul Academic, cu sprijinul lui Xenopol; predase mai întai logica, apoi germana, dar elevii lui au făcut grevă, refuzând să intre la ora lui şi conducerea liceului a trebuit să renunţe la serviciile sale.





Arthur Schopenhauer (1788-1860) - filosof german care a avut o mare influenţă asupra gândirii lui Eminescu.





Scrisori pe teme literare şi politice către redactorii revistelor Convorbiri literare şi Familia


Eminescu către Iacob Negruzzi, redactorul revistei Convorbiri literare





[lui Iacob Negruzzi, în 17 iun. 1870, din Viena, la 20 de ani]


Viena, în 17/6 870 st.n.





Scumpe Domnule Redactor,





Alles in Deutschland hat sich in Prosa und Versen verschlimmert

Ach, und hinter uns liegt weit schon die goldene Zeit!1





Într-adevăr aşa-şi începe Schiller2 Ieremiada, numai că el făcea un compliment trecutului, pe când, aplicat la noi românii, mi se pare a fi un adevăr. Dacă în Epigonii3 veţi vedea laude pentru poeţi ca Bolliac,4 Mureşan5 or Eliade,6 acelea nu sunt pentru meritul intern a lucrărilor lor, ci numa pentru că într-adevăr te mişcă acea naivitate sinceră, neconştiută, cu care lucrau ei. Noi ceşti mai noi cunoaştem starea noastră, suntem trezi de suflarea secolului — şi de-aceea aveam atâta cauză de-a ne descuraja. Nimic — decât culmile strălucite, nimic — decât conştiinţa sigură că nu le vom ajunge niciodată. Şi să nu fim sceptici ? Atâta lucru, cele mai multe puteri sfărâmându-se în van, în lupte sterile, cele puţine — descurajate, ameţite de strigătul gunoiului ce înoată asupra apei. Îmi place să citesc printre şire. Deşi dmv. cercaţi a râde în Copii,7 totuşi adesea văd descurajarea internă, convicţiunea amară că nu veţi putea ajunge la ceva cu ele — căci e o generaţiune aceea cu care vă luptaţi.

Între corespondenţele redacţiunei am văzut un răspuns cătră V. Dem. Daca e Vasile Dimitrescu8 acela căruia i-aţi răspuns, aş avea a vă aduce aminte că o respingere prea aspră îl poate face să se îndoiască de sine însuşi şi că poate e rar un om care să se descurajeze mai lesne ca Dimitrescu. Altfel veţi fi băgat de seamă cumcă are mult talent, deşi fantazia îneacă reflecţiunea. Numai, drept vorbind, mama imaginelor — fantazia — mie-mi pare a fi o condiţiune esenţială a poeziei, pe când reflecţiunea nu e decât scheletul, care-n opere de arte nici nu se vede; deşi palidele figuri ale unor tragediani îşi arată mai mult oasele şi dinţii decât formele frumoase. La unii predomină una, la alţii alta; unirea amândorora e perfecţiunea, purtătorul ei — geniul. Dimitrescu nu e un geniu, deşi e poet.

Poate că mi-o veţi ţine de rău că v-am făcut observaţiunea aceasta, dar am cumpănit respectul ce vi-l datorez cu iubirea ce-o am pentru descurajatul meu amic. Dacă e rău ca să predomine iubirea îmi retrag cuvîntul şi vă rog a crede că n-am spus nimica.

Poate că Epigonii să fie rău scrisă. Ideea fundamentală e comparaţiunea dintre lucrarea încrezută şi naivă a predecesorilor noştri şi lucrarea noastră, trezită dar rece. Prin operele liricilor români tineri se manifestă acel aer bolnav, deşi dulce, pe care germanii o numesc Weltschmerz.9 Aşa Nicoleanu, aşa Schelitti,10 aşa Matilda Cugler11 — e oarecum conştiinţa adevărului trist şi sceptic, învins de cătră colorile şi formele frumoase, e ruptura între lumea bulgărului şi lumea ideei. Predecesorii noştri credeau în ceea ce scriau, cum Shak[e]speare12 credea în fantasmele sale; îndată însă cu conştiinţa, vine [gândul] că imaginele nu sunt decât un joc; atuncea, după părerea mea, se naşte neîncrederea sceptică în propriile sale creaţiuni.

Comparaţiunea din poezia mea cade în defavorul generaţiunei noi, şi — cred cu drept. Încă una. Mi se pare că strofa a treia nu se prea potriveşte cu întregul. Se poate cumcă numai mi se pare; se poate cumcă şi multe altele mi s-or fi părând bune şi-or fi rele; în fine — ceea ce nu se va potrivi puteţi şterge în bună voie. În caz de-a şterge strofa a treia, apoi veţi fi bun de-a corege într-a patra vorba zidea în zidind : „Eliad' zidind ...”. Omiţând strofa a treia, ar suna mai bine cores astfel.

Vă rog de indulginţă pentru timpul cât vi-l răpesc cu citirea epistolei mele şi, încredinţindu-vă despre deosebita stimă ce vă păstrez,



rămânu al d-voastră

M. Eminescu





N.B. În caz de-a-mi răspunde în corespondinţa redacţiunei, veţi binevoi a o face fără loc şi nume sub cifra : YZ.





* * *



Alles in Deutschland hat sich in Prosa und Versen verschlimmert / Ach, und hinter uns liegt weit schon die goldene Zeit! (germ.) - Totul, şi proză şi versuri, a decăzut în Germania / Ah, departe în urma noastră a rămas epoca de aur ! (primele - şi ultimele - versuri din Ieremiada lui Schiller)



Friedrich Schiller (1759-1805) - poet şi dramaturg romantic german.





Epigonii - poezie în care Eminescu omagia poeţii şi scriitorii de la începutul literaturii române (inclusiv unii minori), punându-i în antiteză cu literatura din vremea lui; polemiza astfel, indirect, cu junimiştii, care priveau foarte critic poezia înaintaşilor - în special cu Titu Maiorescu, care o analizase fără menajamente în O cercetare critică asupra poeziei române.



Cezar Bolliac (1813-1881) - poet minor paşoptist.





Andrei Mureşanu (1816-1863) - poet ardelean, autorul poeziei Un răsunet (Deşteaptă-te române) care e astăzi imnul României.



Ion Heliade-Rădulescu (1802-1872) poet şi scriitor paşoptist, lider al mişcării literare de la începuturile literaturii române.





Copii după natură - scriere satirică a lui Iacob Negruzzi.





Vasile Dimitrescu - Urma a dovedit că Eminescu s-a înşelat asupra lui Vasile Dimitrescu, care a rămas necunoscut, neproducând nimic de seamă în literatura română. (nota lui Iacob Negruzzi)





Weltschmerz (germ.) - sentimentul - specific romanticilor - că niciodată realitatea nu va putea satisface aspiraţiile sufletului (în traducere literală durerea lumii).



Nicolae Nicoleanu, Nicolae Schelitti - poeţi junimişti azi uitaţi; amândoi au murit nebuni, după spusele lui Iacob Negruzzi din Amintiri din Junimea.



Matilda Cugler (1851-1931) - tânără poetă de origine germană publicată în Convorbiri literare; va fi căsătorită un timp cu un prieten al lui Eminescu, Vasile Burlă, şi va avea un mic salon literar frecventat de Eminescu, Slavici şi alţi tineri junimişti.





William Shakespeare (1564-1616) - marele dramaturg englez ar fi avut o influenţă majoră asupra lui Eminescu, din câte mărturiseşte poetul în omagiul ce i-l aduce în poezia Cărţile.





[lui Negruzzi, din Viena, în 4/16 sept. 1870]





Viena, 16/4 septembre 870





Scumpe Domnule Negruzzi,





Numai Dumnezeu mai poate descurca ce este omul. Astfel, un individ care crede că se cunoaşte bine pe sine, care-şi urmează liniştit; treburile lui, or concrete, or abstracte ţăsături de painjăn filozofice sau poetice, se trezeşte într-o bună dimineaţă c-o întâmplare oarecare — în sine aceeaşi pentru toată lumea — că stârneşte în el porniri de cari nici nu visa măcar că esistă în sufletul lui; această întâmplare nimiceşte toate ţesăturile combinate de mintea lui şi el singur se trezeşte deodată că e alt om, adesea negaţiunea individualităţii lui de pân-atuncea.

În fine, schimbări de-astea psicologice de s-ar întâmpla numai sporadic — p-ici pe colea — în individul cutare or cutare, ar fi calea-vale; dar popoară întregi să le vezi suferind de această ... metempsicosă,1 or cum pustia i-aş mai zice ? Ai crede că sufletele germanilor2 a trecut în animale şi sufletele animalelor în germani.

O, tăcuţii, gânditorii, umanitarii germani ! Unde sunt ei? vă-ncredinţez că nu-i mai găseşti în nici o manifestaţiune a vieţii lor. Ziarele Germaniei sunt mai chauviniste3 şi mai poltrone decât toate — decât ale noastre chiar, implicând Columna4 ! Die welschen Mordbrenner!,5 titlul unui articol de fond din unul din cele mai serioase ziare. Jurnalul „Blätter für litterarische Unterhaltung"6 aduce întotdeauna titlurile cărţilor ce ies la lumină : Das Germanenthum in Osterreich,7 Die Feuerprobe des norddeutschen Bundes,8 Auf nach Frankreich! Vorwärts!,9 Geharnischte Sonette,10 Der Krieg Deutschlands11 — 20 până la 30 de volume pe săptămână, toate de materia aceasta !

Înainte nu ţineau la naţionalitatea lor, pentru că nu prea aveau la ce ţinea. Toată lumea lega de numele german epitetul nu prea măgulitor de „Holzkopf”12. Azi lucrul se schimbă. Azi îi veţi vedea tot aşa de tenaci, greu de deznaţionalizat, mândri de numele lor cum sunt francezii. Iată urmele ce întâmplările istorice lasă în viaţa psihică a popoarălor !

Dacă e vo fericire pentru care vă invidiez într-adevăr apoi e aceea ca puteţi găsi în ocupaţiuni literare mulţămirea aceea pe care realitatea nu e-n stare de-a v-o da. La mine e cu totul dimpotrivă; într-un pustiu să fiu, şi nu mi-aş putea regăsi liniştea.

Veţi vedea din stângacele schimbări şi din neputinţa de-a corege esenţial pe Făt-Frumos13 că v-am spus adevărul. De-aceea, vă rog, mai citiţi-l dv. şi ştergeţi ce veţi crede că nu se potriveşte, că eu nici nu mai ştiu ce se potriveşte şi ce nu !

În fine, am vorbit cu Slavici14 pentru articolele asupra ungurilor.15 Bietul om s-o cam descurajat când a citit studiile de Xenopol,a pentru că simţea că n-o să poată scrie niciodată astfel; dar asta a fost totodată impulsul de căpetenie care-l va face să vă dea nişte articole într-adevăr bine scrise şi corect cugetate. Pentru asta însă şi-a destinat un timp de câteva luni— până la Crăciun.

Alături cu povestea vă trimit şi o notiţă asupra serbărei de la Putna.16 Puneţi s-o tipărească cu litere cât se poate de mici; nu trebuie să-i daţi nici în cea mai estremă aparinţă o importanţă pe care nu va fi capabilă de-a o avea.

În fine, rugându-vă să mă iertaţi, întâi: c-am scris aşa de neglijent epistola, a doua: că vă răspund aşa de târziu, a treia: că vă răpesc atâta timp cu ea — şi încredinţându-vă totodată despre afecţiunea călduroasă ce v-o păstrez,

rămân al d-voastre preasupus

M. Eminescu





* * *



metempsihoză - transmigraţia sufletelor care străbat, în vederea purificării, un lung ciclu de reincarnări succesive în oameni, animale şi plante (sursa: DEX online).



„...sufletele germanilor...” - era în timpul războiului franco-prusac dintre Franţa lui Napoleon al III-lea şi Confederaţia Germană de Nord, în frunte cu Prusia - o perioadă de fervoare naţionalistă care a precedat unirea Germaniei.



chauviniste (fr.) - şovin, xenofob





Columna lui Traian - revista lui Haşdeu, a purtat polemici cu Convorbirile literare.



Die welschen Mordbrenner (germ.) - Incendiatorii galici



Blätter für litterarische Unterhaltung (germ.) - Pagini de convorbiri literare (sau Pagini de divertisment literar)



Das Germanenthum in Osterreich (germ.) - Germanismul în Austria



Die Feuerprobe des norddeutschen Bundes (germ.) - Proba de foc a Confederaţiei Germane de Nord



Auf nach Frankreich! Vorwärts! (germ.) - Spre Franţa! Înainte!



Geharnischte Sonette (germ.) - Sonete în armură (sau Sonete virulente)





Der Krieg Deutschlands (germ.) - Războiul Germaniei



Holzkopf (germ.) - cap pătrat, prost (în traducere literală cap de lemn)



Făt-Frumos din lacrimă- basm scris de Eminescu pe atunci, la 20 de ani - îl trimisese probabil împreună cu scrisoarea, ca sa fie publicat în Convorbiri literare.





Ioan Slavici (1848-1925) - făcea pe atunci, în paralel, armata şi facultatea de drept la Viena; atunci s-a împrietenit cu Eminescu, pe care l-a întâlnit pe la cursuri şi în grupul studenţilor români; Eminescu l-a încurajat şi ajutat să scrie şi să publice în Convorbiri literare.



„articolele asupra ungurilor” - Slavici, care făcuse liceul maghiar şi trăise în mediu unguresc, va publica în Convorbiri literare Studii asupra maghiarilor.





serbarea de la Putna - va avea loc în anul următor, în 15 august 1871; era organizată de asociaţia stundenţilor români din Viena, România Jună, printre organizatori fiind Eminescu şi Slavici.





[lui Negruzzi, din Viena, în 11 feb. 1871, la 21 de ani]





Viena, în 11 fevr. 871





Scumpe Domnule Negruzzi,





Mă veţi ierta dacă nu v-am răspuns la stimata d-voastre epistolă; dar cauzele care m-au oprit au fost cea mai mare parte independente de mine. La sosirea epistolei d-voastre, eu nu am fost aici; când m-am întors însă, nu eraţi d-voastră în Iaşi; ş-aşa s-a prelungit tăcerea mea până acuma. Apoi am avut şi supărări care de care mai minunate; pro primo1 : un proces de presă,2 al cărui capăt nu sunt încă în stare de a-l prevedea.

M-aţi întrebat de opiniunea mea asupra novelei de voiaj Pe malul mării.3 O găsesc preafrumoasă, mai ales în caracterizarea consecventă şi fină a personagiilor şi în tonul conversaţiunilor; astfel încât aş fi de părere că n-aţi face rău de a cultiva cu deosebire comedia de salon.

Dacă o epistolă ar fi să fie expresiunea mai mult ori mai puţin clară a dispoziţiunii psihice în care se află un om când scrie, atunci aş avea multe de spus; mai ales că fiecare din noi e un organ central care-şi asimilează într-un moment toate întâmplările lumii care-i vin la cunoştinţă; dar am hotărât să nu vă mai scriu impresiunile ce le-au făcut şi le fac asupra mea raporturile de azi ale Europei în genere şi a ţării noastre în parte. Şi la ce v-aş şi spune ceva ce simt şi cuget când în orce caz nu pot schimba nimica din toate celea.

Vă trimit o comedie compusă de Slavici.4 Nu ştiu de vă va plăcea; numai asupra unui moment aş vrea să vă atrag atenţiunea: frazele ce vi se vor părea stranii nu sunt străinismi, ci provincialismi; în genere e scrisă cu prea espres colorit local, deşi are scene de o gingăşie simplă şi într-adevăr rustică — scenele dintre Cimbru şi Aniţa. Eu am copiat-o, pentru că era scrisă cu ortografia din Austria.5

Apoi vă mai trimit nişte versuri de-ale mele. Bune simt că nu sunt; poate însă să nu fie cu desăvârşire rele. Ştergeţi ce vi se va părea bun de şters.

Când eraţi la Viena mă întrebaţi dacă nu port ceva în minte. Port şi eu acum ceva: o dramă epică, din care însă n-am scris pân-acuma nici un şir. Nu sunt încă în clar nici cu forma, nici cu fondul; nici cu părţile singulare, nici cu raportul în care acestea să steie. Sunt mai mult umbre ce le aruncă în închipuirea mea nişte forme care au să vie de-acu-nainte. Însă tare-mi pare mie că va rămânea în veci nescrisă. Altfel de împrejurări decât ale mele trebuiesc pentru a produce ceva mare şi bun totodată.

Slavici lucrează mereu la studiul asupra ungurilor. Greutatea cea mare e culegerea şi critica datelor. Cumcă datele culese trebuiesc criticate una câte una rezultă din împrejurarea că toate, afară de aceea că nu-s contimporane, dar sunt şi scrise sub influinţa mândriei şi a exagerării maghiare. Ungurii ne seamănă în multe rele nouă.

Sfârşesc pentru astă dată şi vă promit că-n curând va urma şi studiul de care am vorbit. Rămân cu tot respectul al d-voastre



Supus

M. Eminescu





* * *



pro primo (lat.) - în primul rând





„un proces de presă„ - Eminescu intrase în atenţia autorităţilor austro-ungare pentru unele articole publicate sub pseudonim în ziare ardelene, în apărarea drepturilor românilor din Transilvania.





Pe malul mării - scriere a lui Iacob Negruzzi





„o comedie compusă de Slavici” - se numea Fata de birău.



„ortografia din Austria” - ortografia latinizantă folosită de publicaţiile româneşti din Austro-Ungaria, în special în Transilvania.





[lui Negruzzi, din Viena, în 6 feb. 1871, la 21 de ani]





Viena, în 6 feb[ruarie] 871, st.n.





Scumpe Domnule Negruzzi,





Am primit epistola d-voastră cu multă bucurie; pentru Slavici a fost şi mai mult: un eveniment fericit. Închipuiţi-vă că, din câte-a scris bietul om, „Familia"1 din Pesta2 nu i-a primit nimica, sub cuvânt că nu sunt destul de uşor scrise, nu sunt pentru aşa-numitele spirite frumoase, c-un cuvânt pentru d-nul redactor3 al „Familiei" nu erau destul de — fade. Şi, deşi are multe scrieri, din care unele pline cu idei frumoase, totuşi începuse a se-ndoi despre talentul lui. Acuma însă a-nceput a avea mai multă încredere în el însuşi. Mi-a cerut epistola, ca să-şi copieze critica asupra comediei lui, spre a se feri în viitor de greşelele comise odată. Afară de studiu, care va fi-n curând gata, el mai scrie într-un basm şi într-o dramă populară. Basmul e mai gata şi în stil are ceva din maniera lui Pop-Florentin.4

Asupra împrejurărei că din Transilvania căpătaţi scrieri a căror caracteristică e fraza patriotică aş putea să vă citez două cauze. Una: că în genere transilvănenii au foarte puţină aplecare şi talent pentru artă, şi a doua: că într-adevăr sunt nenorociţi cu căpcăunii ciia de unguri. Dac-aţi cunoaşte mai de-aproape tendinţele de deznaţionalizare ale ungurilor, pe cari ei le răpăd prin toate vinele, prin toate organele statului, şi esclud din viaţa publică tot ce nu e maghiar, atunci aţi găsi o lămurire mai de-aproape a împrejurărei de mai sus. Nu sunt încercări vage şi fraze goale cele ungureşti, ci e un sistem de ură, de deznaţionalizare şi de cutropire, premeditat pîn-în amănunţimile sale. Nu vă puteţi închipui apoi ce mare e pericolul românilor din Transilvania sub influinţele spiritului maghiar. Chiar în protestările lor, în ura lor contra ungurilor, e ceva unguresc: modul de a le manifesta. Ei au învăţat până şi naţionalitatea [de] la unguri, şi nu sunt naţionalişti ca românii, ci cu acel esclusivism radical care-i caracterizează pe unguri înşişi. Afară de aceea, lipsa absolută de prospectul unui viitor în patria lor, simţământul neputinţei faţă cu pericole ce-i ameninţă, iată ceea ce-i face nenorociţi înainte de-a o fi chiar, iată ceea ce-i lipseşte de liniştea sufletească cerută pentru produceri literare, ceea ce-i face necapabili de alte producte decât fraza patriotică. E o idee impusă cu putere, care predomină şi întunecă pe celelalte, tot aşa precum o idee fixă face cu neputinţă liniştea sufletească îndată ce se reflectează numai umbra ei pe ţesătura celorlalte cugetări. Mie-mi pare că nu sunt aspiraţiuni momentane, cum le numiţi c-o mică doză de nedreptate, ci o întrebare de moarte sau viaţă. Apoi noi ne şi ocupăm puţin de ei. De-o mulţime de ani de când se chinuiesc să ridice o facultate de drept, şi de la noi nu li-a venit nici un ajutor. Ei dau de unde au, dar de unde nu au nici Dumnezeu nu poate lua. Cumcă în ei simţământul de naţionalitate e de o intensivitate neobicinuită la noi găsim dovezi unde numai aceste pot fi găsite. Arătaţi-mi la noi un oraş patriotic ca Braşovul d.es. — şi, nota-bene,5 Braşovul nu-i decât parte românesc; cei bogaţi şi mulţi sunt încă tot saşii. Şi cu toate acestea sunt nesiguri de esistenţa lor naţională îndată ce maşina deznaţionalizătoare a statului maghiar îi va apuca — nu în corporaţiuni, ci în indivizi; şi i-ar fi apucat de mult dacă finanţele Austro-Ungariei stăteau mai bine. Cu învăţământul maghiar în şcoli comunale întreţinute de stat şi cu instituţiunea militară inaugurată, fără o reacţiune puternică din partea românilor nici nu ştim unde va ajunge această parte a poporului nostru. E destul de tristă starea unui popor când trebuie să se lupte pentru limbă şi naţionalitate în numele confesiunii religioase căreia-i aparţine.

Cât despre noi — eu nu ştiu dacă mai e vun remediu contra antiteticităţii de idei şi interese care sfâşie viaţa noastră publică sau dacă remediul principal nu e timpul, care cristalizează în conştiinţa comună trebuinţele şi mijloacele de-a le împlini. Îmi scrieţi că vă urmăreşte un roman; şi pe mine mă urmăreşte unul şi, sub influinţa acestei urmăriri, am şi scris multe coale dintr-un studiu de cultură în care cerc a veni cu mine însumi în clar asupra fenomenelor epocelor de tranziţiune în genere şi asupra mizeriilor generaţiunii prezente în parte. Scrierea e complectă ca roman ce s-atinge de scenele de sentiment, de descrierile locurilor etc., necomplectă ca studiu, astfel încât cartea mea de notiţe e plină de cugetările cu care cerc a mă clarifica pe mine însumi şi cărora le-am destinat de pe-acuma locul în scheletul romanului. E-ntitulat: Naturi catilinare.6 Astfel, deşi el poartă signatura timpului, totuşi am cercat a pune în el şi un sâmbure, care să fie mai consistent decât părţile ce se aşează împrejurul lui.

Am citit Electoralele7 şi mi-a plăcut foarte mult, însă cu toate astea nu ştiu dacă nu e prea locală în timp, dacă nu e prea mult caracteristica picăturei de vreme în care trăim şi dacă peste o sută de ani vor mai esista oameni de tagma Lehăescului.8 Altfel — pe cât pricep eu să judec — e foarte bine scrisă; şi Junimea are dreptate dacă vă încurajează să urmaţi de-a scrie caracteristice de-acestea; numai că şi eu am dreptate. Tonul de conversaţiune, caracterele serii, situaţiunile ce le-ntrebuinţaţi în novele sunt bune pentru comedia de salon, dar comedia e un teren foarte apt şi pentru desvoltarea ideilor satirice. Astfel, ce risipiţi ici în novele, colo-n caracteristice izolate, le-aţi putea împreuna cu succes în comedie, ca într-o monas superior.9 Poate ca să nu fiţi de ideea mea, însă eu cred că, dacă aveţi vo scriere în care elementul clasicităţii să predomine, apoi e Viclenie şi amor.10

De drama mea n-are să fie nimica, pentru că nu ştiu ce formă să-i dau, pentru că nu e dramă. S-ar potrivi poate mai multe pentr-un epos, dar atuncea aş pierde vioiciunea scenelor şi a caracterelor ce-mi trec prin minte. Cum vă spun, n-are să fie nimic din ea; simt cum se desparte întregul ei în părţi constitutive, din cari fiecare îşi pretinde independinţa sa. De-ar fi fost să fie, apoi ar fi fost cam în maniera lui Faust,11 deşi nu, totuşi.

Mă mir de ce mai cereţi autorizarea mea întru suprimarea strofelor rele când eu v-am dat-o de mult cu atâta încredere şi, vă asigur, cu atâta bucurie. Ştergeţi numai, pentru că nu sunt înamorat deloc în ceea ce scriu; ştiu numai prea bine că chiar ce rămâne neşters nu-i de vo samă deosebită. Slavici asemenea vă autorizează pe deplin pentru orce schimbare sau supresiune aţi găsi de cuviinţă.

O împrejurare v-aş ruga să nu mi-o luaţi în nume de rău: aceea că nu vă răspund imediat la scrisorile d-voastre. V-aş înşira scuze, însă ele nu v-ar putea spune pe deplin CUM sunt eu. Eu, pentru a scrie o epistolă, trebuie să am o dispoziţiune deosebit de uşoară, nepotrivită oarecum cu caracterul meu, şi o asemenea dispoziţiune nu mi se-ntâmplă s-o am decât foarte rar. Prin confesiunea asta nu voi să-mi dau doar un aer de greutate; însă în genere, deşi nu-s lugubru, totuşi nu sunt comunicativ; şi scrisorile înseamnă la mine punctele lucii în cari sunt de o comunicativitate neobicinuită. Dar e drept că această nerăspundere la timp e nepoliticoasă, şi imputarea asta mi-o fac şi eu adesea, fără însă de-a fi-ncercat ca să mă dizvăţ de cazualitatea dispoziţiunilor mele. Vedeţi că sunt om care-şi recunoaşte greşelele, şi cine şi le recunoaşte, aceluia aud că i se iartă.

Îmi scrieţi de abonamente. De citit citesc oamenii noştri, dar de plătit ... De-aceea nu vă, pot promite nimica în astă privinţă, care se poate să vă fie de-o plauzibilă importanţă tipografică. O, tipografi ! Umbre cari turburaţi visele cadenţate a sărmanilor muritori, spre neliniştea fiilor lui Apolon12 v-aţi născut !... Iată o esclamaţiune patetică, care s-ar potrivi în vo dramă de-a lui Bolintineanu.13 Cu toate astea, de mi s-ar prezinta ocaziunea de-a vă face abonamente nu voi lăsa-o să treacă nefolosită. Altfel ştiu că v-am înşirat multe cari puteau rămânea şi neînşirate şi cu cari v-am răpit numai un timp preţios.

De-aceea, încredinţîndu-vă din nou despre stima şi iubirea ce vă păstrez, rămân ca totdeauna



al d-voastre supus

M. Eminescu





Încă o mică nepoliteţă în formă şi fond. În formă pentru că nu se cuvine de-a scrie Nota bene după epistole, în fond pentru că vin a vă cere ceva: adică un esemplar din „Conv[orbiri]" pentru Slavici. Şi adresa lui e asemenea la Universitate.





* * *



„Familia" din Pesta - (ulterior din Oradea) revistă a românilor din Austro-Ungaria în care debutase Eminescu la 16 ani şi în care publicase regulat poezii până la 20 de ani, când începuse să publice în Convorbiri literare.



Pesta - parte a Budapestei - pe atunci Buda şi Pesta erau încă oraşe diferite, despărţite între ele de Dunăre şi legate prin poduri; se vor uni peste 2 ani, în 1773.



Iosif Vulcan (1841-1907) - redactorul revistei „Familia".



Ioan Pop-Florentin - scriitor junimist ardelean azi uitat.





nota bene (lat.) - notează bine ! - expresie expresie care semnalează o informaţie, o precizare suplimentară (sursa: DEX online), folosită de Eminescu şi cu sensul de post scriptum la sfârşitul scrisorilor.



Naturi catilinare - romanul la care lucra Eminescu de pe la 18 până la 21 de ani rămâne neterminat şi va fi publicat abia postum cu titlul Geniu pustiu (ebook). Eroii săi, studenţi ardeleni, luptă în oastea lui Avram Iancu în timpul revoluţiei din 1848. Titlul iniţial vine de la senatorul roman Catilina, şeful unei conspiraţii împotriva republicii.



Electorale - satriră politică în versuri de Iacob Negruzzi, din ciclul Copii după natură, despre o adunare electorală sfârşită cu bătaie; personajele erau deghizări transparente ale unor persoane reale din Iaşi (apare şi Creangă, sub numele de părintele Smântână).





Tiberiu Lehăescu - personaj din Electorale, profesor de liceu, demagog populist care încearcă să-şi convingă concetăţenii să-l aleagă deputat cu promisiuni de genul "biruri n-o să mai plătim / Ci din contra recompense de la stat o să primim / Câte-o sută lei pe lună fiecare cetăţean."





monas superior - monadă superioară (noţiune filosofică întâlnită mai ales la Leibniz)





Viclenie şi amor - de fapt, comedia lui Iacob Negruzzi se chema Amor şi viclenie.



Faust - tragedie de Goethe, în care învăţatul Faust îşi vinde sufletul diavolului Mefistofel.





Apolo - zeul grec al muzicii şi artelor; fiii lui Apolon - (figurat) artiştii.





Dimitrie Bolintineanu (1819 - 1872) - poet paşoptist, a scris mai ales poezii pe teme istorice, dar şi câteva drame, tot pe teme istorice, cu mai puţin succes.





[lui Negruzzi, din Viena, în 16 mai 1871]





Viena, 16 mai 871, st.n.





Scumpe Domnule,





Din cauze a căror înşirare nu cred că v-ar interesa, răspunsul meu a cam întârziat; afară de aceea n-am voit a vă răspunde la epistola d-voastre fără de-a alătura şi ceva pentru „Convorbiri". Am copiat introducerea şi primul articol din studiile asupra maghiarilor şi vi le trimit; v-aş ruga însă în numele lui Slavici că orce vi s-ar părea de prisos or rău exprimat să coregeţi în deplină libertate. Studiile asupra maghiarilor sunt sfârşite în brouillon,1 trebuiesc însă purisate. Ele cuprind, afară de introducere (punct de purcedere), 6 articole, şi anume : 1) Schiţă istorică 2) Individualitatea maghiară 3) Cultura maghiară 4) Constituţiunea 5) Guvernul 6) Noi şi maghiarii. Din acest întreg vă trimit introducerea şi primul articol : Schiţă istorică. Scrierea aceasta va fi cred aşa de lungă încât, tipărită separat, ar forma un volum destul de considerabil. Tocmai de asta însă îmi vine să vă şi întreb dacă nu s-ar putea tipări şi separat, ca să se poată lăţi mai tare; se-nţelege, dacă tipărirea separată nu-i unită cu cheltuieli mari.

Venind la cuprinsul scrierii însăşi, poate că vă va surprinde modul de cugetare din introducere. Şi mie mi s-a părut că sistema creată de Slavici e cam forţată şi că omenirea nu e tocmai un organism aşa de perfect precum susţine el; deşi nu se poate nega cauzalitatea în istorie. În privinţa asta cred însă că disputele nu folosesc nimica, mai ales dacă se-ntâmplă ca toată scrierea să fie turnată în calupul unui sistem, astfel încât, negând calupul, se neagă ordinea internă a scrierii însăşi. Când am citit eu introdncerea mi-am adus aminte de omul lui Pascal.2 „La suite des hommes — zice el — pourrait être considérée, dans tous les temps et dans tous les lieux, comme un seul homme qui apprendrait toujours".3 Într-adevăr nu se poate ca cineva să caracterizeze mai bine şi-n mai puţine cuvinte continuitatea în timp. Slavici dezvoltă ideea asta şi face din ea un sistem.

Îmi mai rămâne încă o îndoială: dacă veţi primi părţile înainte de-a avea o privire în întreg. V-aş fi trimis originalul, însă parte limba, ce trebuie coresă la tot pasul, parte înfăţişarea exterioară a manuscriptului original mă sileşte să-l copiez eu şi să vi-l trimit parte cu parte. În caz de voiţi a citi manuscriptul întreg înainte de-a tipări ceva din el, atunci îmi scrieţi să vi-l trimit; înţelegându-se că atuncea v-aţi însărcinat d-voastră cu corectura lui. Calea aleasă de mine o cred prin aceea preferabilă pentru că, oriunde s-ar ivi neînţelegeri asupra sensului, îl am pe autor aici şi-l pun sau să-mi explice pasagiile îndoioase sau să prelucreze textul mai limpede. Introducerea a fost prelucrată de trei ori dupăolaltă.

Am fost o dată la d. Carp.4 Impresiunea ce dumnealui a făcut-o asupra mea a fost foarte plăcută, deşi după prima vedere n-am putut să-mi formez o opinie definitivă asupra d-sale. Atâta e sigur: că raţionează foarte original. O a doua oară nu l-am găsit acasă şi, fiindcă a plecat după aceea la Berlin, am rămas pe deplin în nesigur dacă şi când se va mai întoarce prin Viena.

Naturile catilinare, de-or fi gata cândva, nu vor putea fi o imitaţiune a opului lui Spielhagen5 din simpla cauză pentru că eu nu cunosc Problematische Naturen6 decât după nume, şi chiar acest titlu l-am auzit pentru prima oară de la d-voastră când mi-o recomandaţi în anul trecut ca s-o citesc. Apoi romanul meu am început a-l scrie parte după impresiuni nemijlocite din anul 1868, pe când eram în Bucureşti,7 parte după un epizod ce mi l-a povestit un student din Transilvania.

Eu nu vă trimit acuma decât nişte nimicuri neînsemnate, căci pentru de-a corige şi a da o formă mai omenească unor operate mai întinse îmi trebuie şi timp şi dispoziţiune. Dacă cele ce v-alătur de la mine ar fi rele, nu vă jenaţi de fel şi aruncaţi-le-n foc. Afară de asta însă am să vă fac o confesiune — confesiunea unei crime ce am comis-o acum doi ani. Fără cea mai mică teamă de procurori şi de judecători de instrucţiune, în ciuda organelor sigurităţii publice, am compus un tablou dramatic8 a cărui figură principală e: Andrei Murăşanu. Vi l-aş trimite, însă mă tem că atunci justiţia va pune mâna pe mine şi... Ba zău; dacă titlul nu vă răpeşte a priori9 gustul de a arunca o privire în acest tablou apoi vi l-oi trimite c-o ocaziune viitoare, de veţi crede că obiectul său nu-l exclude dinainte de la critică şi publicare. Dacă n-ar fi să fie, atunci va sta unde-a mai stat şi pân-acuma — în fundul lăzii mele.

Slavici îşi propusese să vă scrie, dacă nu v-a şi scris. Se poate cumcă articolii lui să producă în maghiarofagele noastre organe de publicitate un deosebit gust de reproducţiune, se poate chiar ca unele din ele, de care cerul ar fi făcut bine să ne scutească, să facă capital politic din acele studii. De aceea vă pun întrebarea: n-ar fi oare bine să opriţi reproducerea ? Autorul s-ar învoi pe deplin la aceasta.

Cât despre versurile ce vi le trimit — de se vor primi spre publicare — mi-ar plăcea dac-ar ieşi câteşitrele piesele într-un singur număr. Studiile le voi copia încet-încet şi vi le voi trimite succesiv.



Sfârşesc pentru astă dată, rămîind ca totdeuna al d-voastră





Devotat





M. Eminescu





* * *



brouillon (fr.) - ciornă





Blaise Pascal (1623 - 1662) - filosof şi matematician francez.





La suite des hommes pourrait etre consideree, dans tous les temps et dans tous les lieux, comme un seul homme qui apprendrait toujours. (fr.) - Succesiunea oamenilor din toate timpurile şi din toate locurile ar putea fi considerată ca un singur om care învaţă întotdeauna.



Petre Carp (1837 - 1919) - junimist fondator, om politic conservator.



Friedrich Spielhagen (1829 - 1911) - scriitor german.





Problematische Naturen (germ.) - Naturi problematice, roman de Friedrich Spielhagen; se petrece (ca şi Geniu pustiu) în perioada revoluţiei de la 1848.





„in anul 1868, pe când eram în Bucureşti” - Eminescu era pe atunci sufleur la Teatrul naţional.





Andrei Mureşanu (Tablou dramatic într-un act) - a fost publicat postum.



a priori (lat.) - termen filosofic: înainte de orice experienţă (sursa DEX online) - în cazul de faţă, dinainte de o citi.





[lui Negruzzi, din Iaşi, în 3 apr. 1876, la 26 de ani]





[Iaşi, 3 aprilie 1876]





Domnule Negruzzi,





În oraş circulează zgomotul1 că Ministeriul ar fi căzut.2 Acest zgomot ne nelinişteşte atât pe mine cât şi pe Bodnărescua... Dacă ştiţi ceva pozitiv, vă rog să ni spuneţi şi nouă cât şi despre vo nouă combinaţie de care s-ar fi vorbind.

Pompiliu3 ş-a pregătit geamantanele şi vrea să fugă la Magyar orszag.4 Panu se primblă cu nelinişte prin Copou,5 deşi omătul e pân'la brâu. Lambrior6 şede tăcut în cafenea la Max şi pe câţi intră în cafenea îi întreabă ce s-aude.





Al d-voastre

M. Eminescu





* * *



zgomotul - aici în sensul de zvon





„Ministeriul ar fi căzut” - e vorba de căderea guvernului conservator, ce va aduce necazuri junimiştilor, percepuţi ca protejaţii lui Maiorescu, fost ministru al instrucţiunii - în cazul lui Eminescu, pierderea postului de revizor şcolar.



Miron Pompiliu - junimist, prieten cu Eminescu; era considerat şeful "caracudei" (junimiştilor pasivi, ce nu scriau).





Magyar orszag (magh.) - Ungaria



Gheorghe Panu (1848 - 1910) - junimist, simpatizant al liberalilor pe plan politic; va scrie Amintiri de la Junimea din Iaşi.



Copou - parc din Iaşi.



Alexandru Lambrior (1845 - 1883) - filolog junimist.





[lui Negruzzi, din Bucureşti, în 9-23 feb. 1878, la 28 de ani - ciornă neterminată]





[Bucureşti, 9-23 februarie 1878]





Iubite Prietene,





Spun drept că n-aveam de gând a mai tipări versuri. Această cură radicală de lirism o datoream Junimii din Iaşi, căci desigur că pentru convulsiuni lirice râsul e mijlocul cel mai bun şi ... cel mai rău. Atârnă adică totdeuna de valoarea ce este-n ele şi de valoarea ce le-o dă autorul. Acest din urmă proiect e mai cu samă important, nu pentru deşertăciunea personală (departe de mine aceasta) dar pentru convingerea că lucrezi sau nu în zădar. Eu sunt scriitor de ocazie şi, daca am crezut de cuviinţă a statornici pe hârtie puţinele momente ale unei vieţi destul de deşerte şi de neînsemnate e un semn că le-am crezut vrednice de aceasta. Daca forma pe care ele a-mbrăcat-o e vrednică de râs, vei concede că nu aceasta a fost intenţia mea şi c-atunci e mult mai bine ca să nu se publice niciodată. În orice caz eu n-am vrut să le dau o formă ridiculă şi, daca sunt greşeli, eu din parte-mi am cântărit orice cuvânt.

Deci trimit această coală de versuri, făcând trei rugăminţi cât se poate de stăruitoare, a căror împlinire voi privi-o totdeuna ca un deosebit semn de prieteşug. 1° Să nu se schimbe nimic din ceea ce am scris, căci, îndată ce ies tipărite cu iscălitura mea, răspunderea greşelelor mă priveşte pe mine; 2° să se tipărească tuspatru deodată; 3° să nu aibă, în marginile putinţii, nici o greşală de tipar.

Multe închinăciuni pentru toată Junimea şi pentru fiece „junimist" îndeosebi, iar mai cu samă mă închin cu multă plecăciune cuconului Drăgănescu1 şi stăruitoriului întru cele bune şi creştineşti Creangă2. Dacă n-am scris multora din ei, după scrisori primite, precum lui Conta,a Creangă, boierului Drăgănescu şi celui tout-á-fait ramoli par les petites modistes3 Xenopol,b cauza e că la „Timpul" am în fiece zi de umplut o coală de tipar (împreună cu Slavici) şi această masturbaţie intelectuală ne face incapabili de a ne aduna minţile.

Junimii de-aici5 i s-a stricat rostul cu Rossi.6 Pân'la venirea acestui genial actor, ţineam regulat vinerile şedinţă în cari s-a citit aforismele lui Schopenhauer,7 capitole din Bălcescu,8 o novelă a lui Slavici, Gura satului,9 o traducere în versuri a lui Ruy-Blas10 (Ol[lănescu ]), apoi versurile mele ce vi le trimit, c-un cuvânt Junimea de-aici a mers pân-acum strună. De la venirea lui Rossi, serile toate ale săptămânii sunt prinse.

După listă avem aici pe următorii: Odobescu,11 Păucescu,12 Mandrea,c Th. Rosetti,d Nica,13 Slavici, Aug. Laurian,14 Ştef. Mihăilescu,15 Teodorescu, Olănescu,16 Filibiliu,17 V. Păun, Botea, Puşcariu ş.a.





* * *



Drăgănescu - porecla scriitorului junimist Nicu Gane.



„părintele Creangă”, „stăruitoriului întru cele bune şi creştineşti Creangă” - Ion Creangă fusese diacon, dar fusese caterisit (răspopit).





„după scrisori primite” - vezi scrisorile lui Creangă către Eminescu.





tout-á-fait ramoli par les petites modistes (fr.) - decăzut complet din cauza micilor modiste





„Junimii de-aici” - Junimii de la Bucureşti, care se întrunea la Titu Maiorescu; baza Junimii era la Iaşi, unde se înfiinţase şi unde se publicau şi Convorbirile literare.





Ernesto Rossi (1827 - 1896) - actor italian celebru al timpului, care a fost în turneu şi în Europa de est; se remarca în special în roluri din Shakespeare.



aforismele lui Schopenhauer - erau traduse de către Maiorescu.



Nicolae Bălcescu (1819 - 1852) - revoluţionar paşoptist şi istoric; capitolele din Bălcescu erau din scrierea lui neterminată, Istoria românilor supt Mihai Voievod Viteazul, care apărea atunci sub îngrijirea lui Al. Odobescu.



Gura satului - nuvelă de Ioan Slavici, zugrăveşte viaţa satului, mai ales obiceiurile legate de peţit şi aranjarea căsătoriilor de către familiile cu stare.





Ruy-Blas - dramă de Victor Hugo.



Alexandru Odobescu (1834 - 1895) - scriitor şi arheolog, autor de nuvele istorice.



Grigore Păucescu - om politic conservator. În 1882 preia conducerea ziarului Timpul, iar după moartea lui Eminescu publică şi prefaţează un volum cu articolele poetului din Timpul.





Teodor Nica - junimist, prieten cu Eminescu din studenţie.



Dimitrie August Laurian - jurnalist, fiul filologului ardelean August Treboniu Laurian; fusese iniţial adversar al Junimii, polemizând cu Convorbile literare în Revista contimporană.



Ştefan Mihăilescu - şi el fost adversar al Junimii de la Revista contimporană.



Dumitru Ollănescu-Ascanio - scriitor şi traducător junimist azi uitat.





Ion Filibiliu - junimist, profesor de liceu.





[lui Negruzzi, din Bucureşti, în 18 mar. 1881, la 31 de ani]





Iubite Jacques,1





Iartă-mă că nu ţi-am răspuns imediat şi crede că şi regalitatea2 e un lucru ce-l ia pe dinainte pe-un biet gazetar, încât nu găseşte un minut liber spre a răspunde la scrisori primite.

Scrisoarea a IV-a3 o are Maiorescu şi va aduce-o cu sine la Iaşi. Daca treceai atunci seara pe la club ţi-o dădeam, căci era pusă deja în plic. Dar a mai intervenit o joi, am mai trebuit s-o citesc în Junimea locală şi aşa a rămas în mânile lui Maiorescu.





Salutări multe de la al tău

Eminescu





N. B. Salutări la caracuda4 de toată mâna.





Bucureşti, 18 martie [1881]





* * *



Jacques (fr.) - Iacob; aşa i se adresau prietenii lui Iacob Negruzzi.



„regalitatea e un lucru ce-l ia pe dinainte pe-un biet gazetar” - România tocmai fusese proclamată regat în 14 martie 1881.



Scrisoarea a IV-a - poezie satirică a lui Eminescu, în care pune în antiteză iubirea cavalerească (idealizată) de "la 1400" cu relaţiile dintre sexe din vremea sa. Se sfârşeşte cu versul "Ah! organele-s sfărmate şi maestrul e nebun!"



caracuda - junimiştii care nu scriau ei înşişi, ci doar asistau pasiv la şedinţe.





[lui Negruzzi, din Bucureşti, pentru banchetul Junimii din 14 nov. 1881]





Telegramă





Jacob Negruzzi

Otel Romania

Iaşi





Rog pe părintele Creangă

Ca să sune din talangă,1

Din talanga cea de boi

Ca să auzim şi noi.

Doresc să petreceţi bine,

Să nu mă uitaţi pe mine.





* * *



„talanga cea de boi” - era o tradiţie la banchetele aniversare anuale ale Junimii - era obiceiul de a atârna talanga la gâtul unui junimist ce sta în capul mesei la banchet (cf. Dicţionarului Junimii).





Eminescu către Iosif Vulcan, redactorul revistei Familia, în care debutase


[lui Iosif Vulcan, redactorul revistei Familia, în vara lui 1883, la 33 de ani]





[Bucureşti, vara 1883]





Mult stimate d-le şi amice !





Mulţumesc pentru onorarul trimis1 — cel întâi pentru lucrări literare pe care l-am primit vrodată-n viaţă. În România domneşte demagogia şi în politică şi în literatură; precum omul onest rămâne aci necunoscut în viaţa publică, astfel talentul adevărat e înecat de buruiana rea a mediocrităţilor, a acelei şcoale care crede a putea înlocui talentul prin impertinenţă şi prin admiraţie reciprocă.

Iartă-mi, stimate amice, acest ton polemic, dar te asigur că a fost pentru mine o rară mângâiere de-a mă vedea remunerat dintr-un colţ atât de depărtat al românimii, din Oradea Mare,2 — când în ţara mea proprie nu voi ajunge nicicând să însemnez ceva, escepţie făcând de cercul restrâns al câtorva amici. Ş-apoi să nu fiu pesimist?

Grecii3 noştri au o ură atât de înrădăcinată şi de instinctivă în contra a tot ce e românesc încât chiar studiul regulat al limbei şi istoriei noastre nu se va face aci decât după ce aceşti oameni vor dispărea prin degenerare şi stingere fizică ceea ce sperăm de la Dumnezeu că se va întâmpla destul de curând.

În mediul străin în care trăim, cu imigrarea greco-bulgară care, încă la 1857, avea şcoli greceşti în Bucureşti şi cari încă azi pronunţă limba noastră peltic, nu e cu putinţă nici politică naţională, nici literatură naţională. Peste aceasta se mai adaogă că cei mai mulţi dintre aceşti indivizi îşi petrec tinereţele la Paris, de unde ne vin cu totul stricaţi, îmbibaţi cu idei străine de cosmopolitism, şarlatani desăvârşiţi, căutând a trăi fără muncă din spinarea poporului nostru. Necunoscători de ţară, de popor, de datini — ei văd în maimuţarea ipercivilizaţiunii franceze idealul poporului românesc.

Putea-se-va să-i facem, prin muncă şi stăruinţă, să-şi vie în fire, să devie oameni folositori şie şi românimii [restul scrisorii nu s-a păstrat]





* * *



„onorarul trimis” - Eminescu îi dăduse lui Iosif Vulcan, care trecuse prin Bucureşti şi asistase la o şedinţă a Junimii, câteva poezii ca să le publice în Familia, în care debutase şi care îi publicase multe poezii în adolescenţă. Ulterior, Vulcan îi trimisese onorariul prin poştă, spre surpriza şi bucuria lui Eminescu, care era ca de obicei strâmtorat. Până atunci - în ultimul lui an de activitate - Eminescu nu mai fusese plătit pentru literatură, ci doar pentru articole politice.



Oradea Mare - veche denumire a oraşului Oradea, din magh. Nagyvárad.





„Grecii noştri au o ură” - Eminescu avea o aversiune pronunţată faţă de greci. Această formă particulară de xenofobie apăruse în epoca fanariotă (cu venirea în ţările Române a unui număr mare de greci în suita domnitorilor) şi a disparut în secolul XX, nemaiavând nici obiect, dat fiind că grecii s-au asimilat în populaţia majoritară. În plus, Eminescu scria acele rânduri cu puţin timp înainte de izbucnirea bolii, când toate idiosincraziile i s-au accentuat.





Scrisori de serviciu şi despre serviciu


Eminescu bibliotecar





[lui Ioan Al. Samurcaş, secretarului Agenţiei diplomatice române din Berlin, în 19 sept. 1874, la 24 de ani]





Iaşi, în 19 septemvrie 874





Stimate Domnule Samurcaş,





Neştiind încă dacă domnul ministru1 se află sau nu în Berlin, adresez domniei tale cântul întâi al Odysseei2 mele, care reprezentează călătoria mea arheologică şi istorică mai fără de rezultat.

În Koenigsberg3 n-am stat decât 5 zile, unde, locuind la unul din colegii mei de la Universitate, fiu de comerciant, şi însoţit de el în cercetările mele, am putut vorbi cu directorul arhivei despre esistenţa documentelor regatului Poloniei şi a ţărilor învecinate, am cules notiţe asupra acelora cari sunt publicate deja în Corpora documentorum,4 dară o cercetare cu ochi proprii a documentelor originale nu este permisă decât după o învoire înscrisă a guvernului central. O asemenea învoire aş fi trebuit s-o solicit sau prin Agenţia5 noastră sau prin mijlocirea Ministerului nostru de Esterne, o cale nu numai lungă, dar care-mi inspiră şi multă neîncredere în puterile mele proprii. E altceva a face cercetări pentru sine însuşi, cari, greşite chiar fiind, nu au nici un caracter oficial, şi altceva când, ca reprezentant (cel puţin à peu près6) al unui guvern, cercetezi cu toată responsabilitatea morală documente vechi — de-a căror autenticitate şi analiză arhaică atârnă tranşarea unei cestiuni de politică militantă poate. În sfârşit, pentru a încerca deschiderea uşelor arhivei pe calea mare a relaţiilor internaţionale îmi lipseşte încrederea în mine, nefiind speţialist în descifrarea documentelor şi având în această privinţă mai mult rutină şi bun-simţ decât înţelegerea tuturor greutăţilor şi criterielor de cari chiar scriitori însemnaţi sunt învinşi. Iată dar preocupaţiunile, răzgândite în două zile de-a rândul, cari m-au decis de-a nu încerca — cel puţin nu acum şi nu cu mijloacele mele actuale — cercetări asupra documentelor cari poate se mai află încă nepublicate în arhivul din Königsberg.

Stabilindu-mi acest regulativ în privinţa materiei, mai rămâneau alternativele atingătoare numai de persoana mea şi de întrebuinţarea ferielor.7 Sau eram să mă-ntorc la Berlin, sau să rămân acolo, sau să plec pentru câteva săptămâni în ţară. Din multe consideraţiuni m-am decis pentru cea din urmă. În trecerea mea prin Cracovia8 am aflat că documentele arhivului de acolo au început a se publica şi că au apărut pân-acum al 3-lea volum, editat de însuşi directorul arhivului. În Lemberg9 aş fi vrut să scot fotografia bisericei Movileştilor10 şi a portretelor dinăuntrul ei (familia lui Ieremia Movilă11 şi portretul unui armaş12 din Țara Românească care cu vremea a fost ajuns mare cancelar al Poloniei), dar lipsa de mijloace m-a oprit de a angaja un fotograf pentr-o asemenea lucrare.

Biserica în cestiune se numeşte până azi „biserica românească”, „woloska cerkiva”,13 deşi e-n mâna ruşilor uniţi.

După sosirea mea în ţară, d-nul ministru al instrucţiunei publice,14 cu care, după cum ştiţi, stau de mai multă vreme în corespondenţă, mi-a conferit postul de bibliotecar al Bibliotecei Centrale din Iaşi, singurul care nu e-n stare de-a-mi întrerupe întru nimic nici preparaţiile mele pentru doctorat, nici ocupaţiunea mea care-ntotdeuna va rămânea ştiinţifică şi literară. Dar, ca la toate, începutul ş-aici e greu şi numai luarea-n samă şi numărarea a 15 000 opuri (peste 30 000 volume) e un lucru, de nu greu, totuşi răpitor de vreme; ceea ce e şi cauza că pân-acum nu v-am scris încă în detaliu, iar a vă comunica numai în câteva şiruri câte am trecut nu stă în putinţa inteligenţei mele cam minuţioase şi analitice.

Pe la mijlocul lui noiemvrie mă întorc în Germania pentru examene15 — se înţelege că caelesta deorum gratia favente,16 nefiind caz împiedecător. Călătoria mea va avea de scop înainte de toate depunerea doctoratului. Până atunci mă voi pune însă în corespondenţă cu d-nul Hîjdău,17 pentru a afla de la el numele dicţionarelor auxiliare (a limbei latine corupte din acel timp şi a prescurtărilor uzitate pe atunci) şi toate prezervativele critice pe cari cineva trebuie să le aplice la documente pentru a afla dacă sunt autentice sau apocrife; căci în critica documentelor nu e permis a visa. Înainte de plecarea mea şi înarmat cu toate mijloacele necesarii pentr-o asemenea activitate, vă voi anunţa pentru ca să binevoiţi a mijloci eliberarea actului sus-menţionat, cu permisiunea de a vizita arhivele secrete ale statului prusian.

Sosind domnul ministru în Berlin sau sosit fiind, veţi fi atât de bun de-a-i esprima în numele meu mulţămirea adâncă pentru estrema bunăvoinţă cu care am fost ajutat în studiile mele în momente foarte grele din cariera mea academică şi încredinţaţi[-l] totodată că, orişicând din sfera mea voi putea să-mi pun serviciile mele la dispoziţia excelenţei sale, mă voi simţi fericit de-a o face. Aduceţi totodată asigurările mele de adâncă stimă doamnei Kretzulescu.

Recomandându-mă aducerei aminte a d-voastre şi a domnişoarei Maria, vă salut şi rămân

al d-voastre

M. Eminescu





Adresa: M. Eminescu, Director al Bibliotecei Centrale — Iaşi.





* * *



„Neştiind încă dacă domnul ministru” - e vorba de agentul diplomatic român la Berlin, Kretzulescu, al cărui secretar particular fusese Eminescu.





Odiseea - epopee de Homer, despre călătoria de întoarcere a lui Ulise din Troia în Itaca.





Koenigsberg (azi Kaliningrad) - oraşul lui Kant, pe atunci în Prusia/Germania, azi în Rusia.





Corpora documentorum (lat.) - colecţie de documente





„Agenţia noastră” - Agenţia diplomatică a României la Berlin (echivalentă unei ambasade)





à peu près (fr.) - aproximativ, aproape, mai mult sau mai puţin





ferii - vacanţă





Cracovia - oraş în Polonia, pe atunci în Austro-Ungaria.





Lemberg (Liov) - oraş în Ucraina, pe atunci în Austro-Ungaria.





Movileşti - neam de voievozi moldoveni.





Ieremia Movilă - voievod moldovean contemporan - şi în conflict - cu Mihai Viteazu.





armaş - dregător care în Țara Românească avea în grijă artileria oştirii şi ţiganii domneşti.





„biserica românească”, „woloska cerkiva” - principala biserică ortodoxă din Liov, construită în stil renascentist, se mai numeşte încă „biserica valahă"; a fost construită cu sprijinul voievozilor Ieremia şi Simion Movilă, pe locul unei biserici mai vechi arse, construite cu sprijinul voievodului lui Alexandru Lăpuşneanu.



„d-nul ministru al instrucţiunei publice, cu care [...] stau de mai multă vreme în corespondenţă” - era Titu Maiorescu, care îi propusese un post de profesor universitar de filosofie, după ce îşi dă doctoratul; corespondenţa de atunci dintre ei n-a fost inclusă aici pentru că era în germană.





„Pe la mijlocul lui noiemvrie mă întorc în Germania pentru examene” - nu se va mai întoarce şi nu îşi va mai da doctoratul (motivele nu se cunosc).





caelesta deorum gratia favente (lat.) - dacă zeii cereşti mi-s favorabili





d-nul Hîjdău - Bogdan Petriceicu Hasdeu, erudit scriitor şi filolog - numele lui de familie iniţial fusese Hîjdeu.





[lui Titu Maiorescu, ministrul învăţământului, în 18 iun. 1875, la 25 de ani]





Iaşi, în 18 iuniu 875





Mult stimate Domnule Ministru,





La scrisoarea d-voastre din 15 l.c. am onoarea a răspunde că primesc bucuros funcţia de revizor şcolar1 peste districtele Iaşi şi Vaslui, nu pentru că prin asta aş adăoga ceva la bunăstarea mea materială, căci în faptă câştig pe loc cu lecţiile de la Institutul academic2 şi Şcoala normală3 împreună 367 l.n., astfel încât adaosul nu este considerabil în vederea cheltuielilor ce le-aş avea cu drumul. Punctul meu de vedere este că aş intra în contact cu populaţia rurală, singura care mă interesează îndeosebi. Cred a fi în stare de a vă da relaţii fidele asupra stărei şi traiului ei, precum şi asupra marginilor între cari ar fi cu putinţă a se lărgi sau a se adânci învăţământul primar.

Dacă Agură pleacă abia în ianuariu al a[nului] viitoriu atunci mi-ar mai rămânea vreme să catalogizez din nou biblioteca, mai ales acuma în ferii, ceea ce în decursul anului nu prea e cu putinţă din cauza împrumutărilor de cărţi. Precum ştiţi, biblioteca e compusă din mai multe donaţiuni, cari acestea întrec cu mult averea bibliotecei vechi. O contopire a acestora este dar necesară, deşi ordinea e altfel îndestul de mare.

Eu nu m-am simţit defel atins de scrisoarea lui Brockhaus,4 după cum credeaţi, ci am văzut numai că el n-a ţinut cont de articolele nouă ce i le-am fost trimis şi nici de cele modificate, ci a trimis lui Xenopol textele sale vechi, ca să le coreagă pe acelea. Xenopol i-a scris că eu sunt cel însărcinat cu această lucrare şi să se adreseze la mine — deci aştept hotărârea ce va lua.

Manuscriptele lui Slavici se vor tipări în „Convorbiri" în cursul lunelor iuliu şi august. Pomeniţi în scrisoare de o depeşă ce mi-aţi fi trimis-o. N-am primit.

Ce s-atinge de punctul din urmă din scrisoarea d-voastre — nici prin gând nu mi-a trecut aceea ce se vorbeşte despre mine. Bunul e — că nu sunt eu singur despre care se vorbeşte. Burlă5 îşi mărită femeiaa după toată lumea. Cred că dacă motivele dispărţeniei nu vor fi fizice, amândoi soţii — cari nu vorbesc cu nimeni decât despre ei şi viaţa lor, drept că rău, dar numai despre ei — se vor împăca cu vremea.

Prin adresele bibliotecei v-am amintit două lucruri, anume: o economie de 185 l.n. rămasă de la cumpărătura tipariurilor şi manuscriptelor vechi, cu care nu ştiu ce să fac; al doilea: manuscriptul slavono-român a lui Iancu Codrescu, pe care l-am trimis la Ministeriu, ca să se dea în cercetare. Dosariul corespondenţei cu biblioteca din Iaşi ştiu că nu va fi tocmai mare şi va fi uşor ca să binevoiţi a ordona să mi se răspundă în această privinţă.

Rămân cu tot respectul al d-voastre

devotat

M. Eminescu





* * *



revizor şcolar - inspector pentru clasele primare.



Institutul academic - liceu din Iaşi, unde Eminescu a predat ca suplinitor (până când elevii au făcut grevă).





Şcoala normală - şcoala care forma învăţătorii (echivalenta liceului pedagogic de azi).





Brockhaus - editorul enciclopediei germane Brockhaus, la care colaboraseră, la articolele despre România, mai întâi Maiorescu, apoi la sugestia acestuia, Xenopol şi Eminescu.





Vasile Burlă - filolog junimist, prieten cu Eminescu. Era pe atunci căsătorit cu poeta Matilda Cugler; dar divorţează curând. Îi va purta de grijă lui Eminescu în perioada bolii.





[lui Samson Bodnărescu, în 25 nov. 1876, la 26 de ani]





Iaşi, în 25 noiemvrie 1876





Dragă Samsoane,a





Judecătorul de instrucţie nu aşteaptă decât mărturia ta pentru a da ordonanţă de „non lieu”,1 adică că nu e loc de urmărire împrotiva mea în privirea cărţilor în cestiune.2 Dacă nu poţi veni la Iaşi trimite, după ce vei primi citaţia, o suplică către judecătoriul de instrucţie, prin care să-l rogi ca să delege pe primariul comunei să-ţi ieie interogatoriul*.. De urmărirea pe cale civilă adică de restituirea preţului cărţilor lipsă nu vom scăpa; acolo vom intra cu toţii de la Cătănescu începând până la inclusive Petrino3 pentru că nici unul din noi n-au primit biblioteca în deplină regulă**. Dar această cestiune are să fie încurcată aşafel încât are să li fie lehamete şi judecătorilor şi nouă de pătărănia asta.

Când vei fi interogat, te rog spune adevărul. Nu evaziv, nu încurcat, căci toată responsabilitatea civilă e o copilărie alături cu urmările ce le-ar avea pentru mine un singur neadevăr ce l-ai spune. Un neadevăr ar fi în stare să mă nenorocească pe toată viata şi să-mi răpească onoarea. De aceea spune ce am spus eu.

Eu am zis că am numărat biblioteca de mai multe ori, că la fiecare numărătoare din nou am găsit tot mai puţine cărţi lipsă şi că nici azi nu sunt convins că acele cărţi lipsesc. Eu am numit sistemul de ţinere al bibliotecei vicios, pentru că sunt mai multe biblioteci conţiind aceleaşi materii, încât uşor se poate pune o carte în raft fals; c-un cuvânt eu am zis că am găsit lipse, dar că până azi nu sunt convins că ele există într-adevăr.

Apoi am zis că, faţă cu sistemul cel vechi şi nevoind să acuz cu uşurinţă pe nici unul din predecesorii mei, am hotărât să catalogizez din nou biblioteca, din care cauză n-am putut să fac un proces-verbal de predare.

C-un cuvânt, gândeşte-te la una. Eu am spus adevărul deplin, pentru că orice evazivitate ar fi fost numai o bănuială mai mult. Orice evazivitate din partea ta ar fi o bănuială asupra mea. De aceea gândeşte-te.

Dacă mai vrei informaţii ţi le pot da.





M. Eminescu





Adresează la „Redacţia Curierului”.4





* Poţi zice în suplică sau că eşti bolnav sau că n-ai mijloace de călătorie.

** După renumita lege a comptabilităţii generale.





* * *



non lieu (fr.) - abandonarea unei acţiuni judiciare în curs de desfăşurare (sursa: Wikipedia)





„urmărire împrotiva mea în privirea cărţilor în cestiune” - Eminescu fusese dat în judecată, acuzat că, pe când era bibliotecar, ar fi sustras cărţi de la bibliotecă.



Dimitrie Petrino - poet bucovinean minor, a fost bibliotecar după Eminescu şi o reclamaţie a lui a declanşat procesul împotriva lui Eminescu.





„Redacţia Curierului” - Eminescu era atunci redactor la Curierul de Iaşi.





Eminescu revizor şcolar





[lui Leon Negruzzi, prefectul judeţului Iaşi, prin nov. 1875, la 25 de ani - ciornă]





[noiembrie 1875]





Stimatul meu domn,





Înainte de toate vă rog să aveţi răbdarea de a citi până la sfârşit scrisoarea mea. Cunosc bunăvoinţa şi zelul d-voastre ca administrator şi de aceea nu mă-ndoiesc că vă vor interesa cestiunile ce le pun pe tapet, dar a căror dezlegare n-o încerc decât foarte parţial.

Cunoaşteţi mai bine decât <de> mine greutăţile pe cari le poartă poporul nostru rural şi ştiţi că sub dânsele el sărăceşte din zi în zi şi că numărul populaţiei noastre scade în proporţiuni înspăimântătoare pentru orice econom politic. Cauzele sunt lesne de aflat. Înaintea înfiinţărei căilor de comunicaţie exportul nostru era minim; cerându-se puţin, noi lucram puţin; astăzi ni se cere mult şi noi lucrăm mult. Şi ştiţi că la noi nu lucrează decât o singură clasă, că în socoteala acestei singure clase trăim toţi de la Domn pân' la dorobanţ — de la ţăran. Noi n-avem o industrie pe care s-o schimbăm cu grâne şi cu aur străin, n-avem manufacturi care să fie căutate în alte ţări, n-avem alte clase pozitive, decât pe ţăran. El produce cerealele noastre şi în schimbul acestora noi cumpărăm toate de la chibrit până la galoanele de pe chipiul generalului.

Dar ţăranul, care în anul 1827 reprezenta o clasă cam tot atât de numeroasă ca şi astăzi şi care păştea pe atunci hergheliile de cai şi cirezile de boi, singurul obiect de export pe atunci, ţăranul nostru care pe atunci putea să se păstreze în putere cu mămăligă, brânză şi verdeţuri, căci munca puţină cerea consumare puţină va putea să trăiască astăzi acelaşi trai ? astăzi când munceşte de zece ori pe atâta, când birurile sunt cu mult mai grele, când mersul societăţii îl sileşte să producă mult mai mult ? Nu, şi daca chiar ne-am înşela pe un moment, vedem îndată că legile naturei [sunt] inflexibile, că cine produce mult şi consumă puţin moare, şi moartea ne răspunde prin cifre statistice, că poporul românesc, daca va mai rămânea în starea sa de astăzi, e menit să se stingă.

Va să [zică] ţăranul nostru de astăzi, ca să nu se stingă, trebuie înlocuit prin un altfel de ţăran, trebuie ca fiu-său să fie altfel de om, trebuie ca acesta cu aceeaşi sumă de putere să producă mai mult şi acestea toate trebuie să le-nveţe în şcoală. Dacă instrucţia va fi generală, putem spera că ţăranul viitor va şti să-şi caute de interese mult mai bine decât cel de astăzi.

Căci în fapta, stimate domnule, tot aparatul greoi al statului nostru nu-i făcut pentru binele ţăranului nostru. Administraţia comunală este instituită mai mult în favoarea proprietăţii mari, justiţia, ştiţi că are a face mai mult cu procese pentru moşii, succesiune de bani etc., şcoalele noastre secundare cresc generaţii de scriitori meniţi a se tăvăli prin tot soiul de cancelarii, iar nu oameni vrednici, cari să se susţie însuşi prin munca lor. Toată lumea la noi apelează la buget, adică direct sau indirect la punga sau munca clasei pozitive, a ţăranului.

Pân-acuma o singură instituţie mi s-a părut creată cu dezinteresare pentru poporul rural şi aceasta-i şcoala rurală. Dar cum este ea tratată ? Obligativitatea învăţământului e o iluzie. Leafa învăţătorului e adesea egală cu aceea a unui vătăjel,1 întreţinerea localului proastă, pe când alături cu mizeria scolastică trăieşte o clasă de scribi netrebnici sub forma de primari, ajutori de primari, notari, ajutor de notari, secretari, perceptori, ajutori de perceptori etc. cari sunt pe atâtea organe de apăsare şi de şicană în comună şi care nu aduc bunei stări a ţăranului nici atâta folos câtu-i negru subt unghie.

De aceea, vă rog, ca cu ocazia formărei bugetelor comunelor rurale să se şteargă cel puţin prisositoriul ajutoriu de notar, iar salariul acestor individe să se treacă pe sama învăţătorului, singurul de la care clasa ţărănească va avea un folos. Privind lucrul de aproape un notar nu are de scris pe an decât cel mult 2000 de hârtii din care cele mai multe cuprind faţa întâia a unei coli, adică un sfert de coală, ceea ce face la un loc 500 coale, reparţite pe 365 zile [ale] anului, vine o coală şi ceva pe zi, muncă ce o poate face un om singur în tot bunul şi fără ca să se-ngreuieze prea tare. Într-adevăr, dacă aceşti oameni nu s-ar oploşi prin primării, poate că s-ar apuca de alte meserii mai productive şi ar lua locul orândarilor2 jidani3 prin sate.





* * *



vătăjel - şef de muncitori la o moşie (sursa: DEX online)





orândar - arendaş sau cârciumar (sursa: DEX online)





jidani - termen peiorativ pentru evrei, folosit de antisemiţi. Eminescu era antisemit, ca mulţi din mediul său (la Junimea, doar Petre Carp lua apărarea evreilor), totuşi, când a inspectat o şcoală evreiască, i-a făcut un raport corect, chiar laudativ:



„Cât despre şcoala privată izraelito-română, înfiinţată abia de 7 luni şi având numai clasa 1-ia în două diviziuni, ea merge foarte bine. Progresele elevilor în gramatica limbei române şi a celei germane, în citirea curentă, în aritmetică mi-au dovedit deosebita sârguinţă a învăţătorilor acestei şcoli.” (într-un „Raport asupra inspecţiei făcute şcoalelor din oraşul Vaslui” din 1 mai 1876)





[lui Leon Negruzzi, prefectul judeţului Iaşi, în dec. 1875]





[Nr. 299] [Iaşi, decembrie 1875]





Inspectând în 29 noiemvrie a.c. şcoalele din com. Şipotele, pl. Bahlui, le-am aflat pe amândouă închise. Învăţătoriul din cotuna Andrieşenii au pretextat că lipsa de lemne îl sileşte să ţie şcoala închisă, iar cel din Şipote nici n-au fost vizibil pentru mine, de vreme ce lipsea din sat sub pretext de boala. Din izvoare private însă am aflat că şcoalele în această comună stau închise de aproape 6 luni, că primarul din localitate e într-un fel de unită complicitate cu învăţătorii, că învăţătorul din Şipote serveşte de ajutor de perceptor şi nu are domiciliul fix, ci locuieşte mai mult la d-l primar. Localul de şcoală din Şipote l-am găsit prefăcut în locuinţă a notarului, uşa din tindă, care dă în clas, am găsit-o zidită şi deschisă în păretele din nord o altă uşă, încât de afară copiii intră de-a dreptul în şcoală. Şcoala nu funcţionează defel. În clas d-nul notar îşi păstrează peste iarnă curechiul şi nutreţul pentru vite. Toate acestea sub ochii d-lui primar.

Spre a constata purtarea învăţătorilor am rânduit o comisiune compusă din trei învăţători din plasa Turia, iar calificarea purtării neauzite a d-lui primar, pentru care şcoalele părea că nici esistă, o las la apreciaţia dv.

Ca un curiozum vă comunic bugetul şcoalelor din această comună pe anul viitor, în alăturare cu alte sume:





1. Salariul a doi învăţători . . 800 (adică câte 400 l.n. — Vătăşelul din aceeaşi comună are 350 l.n)



2. Idem a doi servitori 148 (Se găseşte oare servitor cu 74 fr. pe an cu mâncarea lui ?)



3. Reparaţia localurilor 100



4. Chiria şcoalei din Andrieşeni 240 l.n. (20 galb. pe an chiria pentru o casă ţărănească !!)



5. Încălzirea a două şcoli 150



6. Cheltuieli de întreţinere pentru amândouă şcoalele 20 (adică 80 bani pe lună de fiecare)



7. Mobilier 50



___________________



[Total] 1508





Reversul monedei este: Salariul primarului 1800

Diurna primarului 600

___________________



Total 2400





Va să zică întreţinerea a două şcoli în comună e mai puţin importantă decât esistenţa unui domn primar. Va fac atent totodată la cifra trecută sub 4. E ştiut că chiria unei case ţărăneşti e pe an de la 3—6 galb., aicea văd însemnat 20 şi mai bine de galbeni; cu toate acestea localul e destul de mizerabil. Din aceste toate însă se vede că tăcerea d-lui primar e destul de semnificativă şi se esplică [prin] complicitatea sa cu învăţătorii.

Rog deci să mijlociţi pe lângă onor. comitet permanent ca, cu ocazia verificării bugetelor comunale, să prevadă sume suficiente pentru amândouă şcolile, pentru ca, oricând ar veni alţi învăţători în locul acestora, să găsască toate cele trebuincioase pentru funcţionarea şcoalei.





[lui Petre Carp, ministrul învăţământului, în 27 mar. 1876, la 26 de ani]





Iaşi, în 27 mart 876



ROMNIA

INSPETORATUL ŞCOLAR

CIRCONSCRIPȚIUNEA IAŞI



N-o 169



Raport asupra Şcoalei Primare de Fete N-o 1 din oraşul Roman.

Cu anexă.





Domnule Ministru,





Următoriu ordinului d-voastre n-o 1919, în 26 mart a.c., am făcut inspecţie Şcoalei Primare de Fete N-o 1 din oraşul Roman şi am onoarea a supune cunoştinţei d-voastre observaţiile mele.

În clasa 1 se aflau douăzeci de eleve, în clasa a III-ia numai trei, din treisprezece înscrise. Cauza absenţelor mi s-a spus că e apropierea sărbătorilor.

În clasa a II-ua citirea merge binişor, toate celelalte obiecte însă rău. La aritmetică elevele nu sînt sigure în numeraţiune, nici în adunare şi înmulţire. În privirea gramaticei (care s-a predat după Stilescu) copilele ştiu numai unele definiţiuni, nu au însă cunoştinţa vie şi concretă a părţilor cuvântului. Trecând astfel rău preparate în clasa a III-ia, ele au, pe de o parte, o mulţime de material prescris de programă, care presupune o instrucţie solidă în clasele anterioare, pe de altă, dezavantagiul de a încăpea, sub d-na Livescu, sub acelaşi sistem mecanic de învăţământ. Învăţarea pe de rost de cuvinte goale din deosebitele discipline caracterizază această şcoală, dar nu cu mult mai mult decât mai pe toate celelalte şcoli din ţară.

D-ra Z. Livescu (recte Lewieki), după cum spune, e absolventă a Şcoalei Centrale din Iaşi şi a depus pân-acuma două concursuri. D-sa e de doisprezece ani institutoare şi prin uz lung şi-au apropriat metoda mecanică şi moartă a învăţământului şi poate că-n această direcţie nici nu este lipsită de oarecare succes, pe care însă cu trei eleve numai nu l-am putut constata cu siguranţă. D-sa aparţine unei generaţii scolastice bine determinate, bogate în cuvinte şi sterpe de idei. Prin urmare întrebuinţarea de cuvinte neuzitate sau al căror înţeles nu-l cunoaşte pe deplin înlocuieşte la d-sa, ca şi la multe altele, estrema sărăcie de cugetări. De-aceea, în raportul d-sale N-o 3, pe care vi-l înapoiesc, această bogăţie de espresii pe care nu le înţelege. Metodul său de învăţământ este de acelaş soi. El e unit cu o rară suficienţă, cu o satisfacere personală deplină în cât priveşte capacitatea şi modul său de espunere. Scrierea e în toată şcoala neglijată, caligrafia — o noţiune cunoscută numai teoreticeşte, gramatica există ca un fel de schematism de cuvinte a căror întrebuinţare reală li lipseşte copiilor, în istoria românilor cronologia nu se ştie exact şi intuiţiunea vremilor trecute li e dată elevelor (din nefericire după chiar cărţile didactice) cu punte de vedere foarte moderne. În geografie memorarea fiind la locul ei, elevele ştiu bine, căci recitarea de numiri e partea tare şcoalei.

Altfel d-ra Livescu nu e lipsită de inteligenţă naturală, după cum s-ar putea presupune din raportul său N-o 3, dar în privirea culturei sale este jertfa şcoalelor noastre secundare.

Titlurile sale sînt:

1) Adresa Ministerului Instrucţiunei N-o 866, din 13/25 ian. 864, prin care se anunţă că prin Decret domnesc N-o 7 e numită institutoare de clasa a IV-a la Roman.

2) Idem N-o 41709, din 27 aug. 864, prin care i se notifică acelaş lucru.

3) Idem N-o 8687, din 5 sept. 872, prin care i se notifică recunoaşterea sa ca directoare cu Decret domnesc N-o 1456, din 2 sept. 872.

Relativ la raportul său N-o 3, mai observ că scrisoarea sa de mână este foarte rea, ia espresia „serii matricolare” a-ntrebuinţat-o, după cum zice d-sa, în urma unei adrese ministeriale care s-ar fi servit de acelaş termin.

Rugându-vă să consideraţi că învăţământul mecanic este cel general în şcoalele noastre, de vreme ce lipsa de cunoştinţe pedagogice e asemenea generală, sînt de părere că, într-o dezvoltare normală a învăţământului pedagogic, o asemenea directoare nici ar fi cu putinţă şi nici ar trebui suferită, dar, în împrejurările de faţă, această şcoală e la nivelul a cel puţin 50% din şcoalele noastre de fete.





Revizor şcolar:

M. Eminescu





Domnului Ministru al Instrucţiunei Publice şi Cultelor





[lui Gheorghe Chiţu, ministrul învăţământului, în 4 mai 1876]





Iaşi, în 4 mai 876

ROMNIA

INSPETORATUL ŞCOLAR

CIRCONSCRIPȚIUNEA IAŞI



N-o 225

Obiectul: Răspuns la ordinul N-o 3483





Domnule Ministru,





Am fost cu drept cuvânt surprins de primul d-voastre N-o 3483, prin care sunt invitat de-a arăta de ce, în intervalul de la 15-31 martie a.c., n-am inspectat nici una din şcoalele rurale ale judeţului Iaşi şi ce m-a împiedicat de-a-mi îndeplini această datorie. Mai întâi am căutat a justifica acest ordin prin vro graşală de adresă a organelor de control din acel onorat Ministeriu, căci nu ştiu din care articol al legei instrucţiunei s-ar putea deduce regula că revizorul, care împreunează toate activităţile unei cancelarii într-o singură persoană, fiind curier, copist, registrator, administrator, examinator etc., trebuie să fie cu toate acestea şi vecinic în călătorie, încât la fiecare 15 zile să facă şi revizie, şi toate acestea în marginile a 212 1/2 l[ei] n[oi] pentru fiecare judeţ. Dacă există un asemenea revizor în ţară, rog a mă informa unde-i acel preţios individ, ca să apelez la vasta sa esperienţă şi să aflu în care mod — mai mult sau mai puţin apostolic — îşi îndeplineşte sus-menţionata datorie. Eu, din contra, ştiu că norma de pân-acuma este ca revizorul să inspecteze de două ori pe an fiecare şcoală. Considerând acuma numărul de 152 şcoale publice şi private din circumscripţia subsemnatului, împrăştiate pe o suprafaţă de mai multe sute de kilometri patraţi (1143570 p.), considerând minunatele căi de comunicaţie dintre comună şi comună, că amândouă judeţele nu sunt şese, ci pline de dealuri şi păduri, că pentru inspectarea lor sunt abia şase luni lucrătoare dacă subtragem sărbătorile şi vacanţiile de preste an; considerând, în urmă, că într-o zi nu se pot inspecta conştiinţios decât două şcoale, de vreme ce ziua şcolară are numai 5 ore (ba joia numai 3), veţi vedea, domnule ministru, că sarcina subsemnatului este de-a inspecta de două ori 152 şcoli în timpul de 180 de zile, iar pentru lucrarea administrativă şi de cancelarie i-ar rămânea, în acest timp, 28 de zile. Şi care este lucru său administrativ ? 500—600 de hârtii intrate cari trebuiesc rezolvite, apoi o mulţime de plângeri verbale, toate aceste îngreuiate încă prin lipsa de autoritate faţă de primăriile, subprefecturile şi prefecturile.

Fiindcă legile timpului şi ale spaţiului sunt apriorice1 şi nu sufăr nici o discuţiune, de-aceea vă veţi convinge că îndătorirea de-a inspecta şcoalele din 15 în 15 zile este o imposibilitate asupra căreia n-a insistat nici chiar ministrul care-a emis ordinul respectiv. Căci această dispoziţie, cuprinsă în circulara ministerială N-o 8114, din 26 august 1872, n-au avut alt efect, domnule ministru, decât ca Prefectura de Iaşi să raporteze cu regularitatea unui ceasornic, tot la 15 zile, dacă revizorul a făcut inspecţii. Aceste raporturi sunt preţioase întrucât se poate constata că, revizorul nu spune neadevărul faţă cu superiorii săi; niciodată însă nu ştiu ca aceste raporturi să se fi tâlcuit drept o îndătorire a revizorului de-a fi vecinic pe drumuri.



De-aceea îmi pare foarte rău că sunt silit a respinge ca nefondat avizul onor. Consiliul permanent că nu mi-aş împlini datoria. Din contra, cred că din august şi până astăzi puţini vor fi revizorii cari să fi inspectat atâtea şcoli ca respectuos subsemnatul. Rog să iertaţi dacă tonul acestui raport este aspru, dar circulara N-o 8114 au mai avut odată o reflectare analogă cu aceasta din partea predecesorului meu, A. Naum, prin raportul său N-o 253, din 12/24 sept. 1872.





Revizor şcolar:

M. Eminescu





Domnului Ministru al Cultelor şi Instrucţiunei Publice





* * *



„legile timpului şi ale spaţiului sunt apriorice” - conform lui Kant, în Critica raţiunii pure.





[lui Gheorghe Chiţu, în 26 mai 1876]





Iaşi, în 26 mai 876



ROMNIA

INSPETORATUL ŞCOLAR

CIRCONSCRIPţIUNEA IAŞI



N-o 256

Obiectul: raport asupra cărţii pedagogice Povăţuitoriu la citire prin scriere.1

Anexat un exemplar.





Domnule Ministru,





Cartea alăturată pe lângă acest raport, intitulată Povăţuitoriu la citire prin scriere, espune metoda după care trebuie să se predeie scrierea şi citirea în clasa I-ia primară spre a ajunge la ţintă uşor şi temeinic. Ea se referă la abecedariul2 compus de Creangă, Ienăchescu ş. a., care pân-acuma e cel mai bun abecedariu românesc, aprobat atât de comisia examinătoare cât şi de onor Ministeriu.

Deosebirea între metoda propusă de această broşură şi învăţarea rutinară şi mecanică, precum se profesează ea în genere în şcoalele noastre, este deosăbirea dintre învăţământul viu şi intuitiv şi mecanismul mort al memorărei de lucruri neînţelese de copii; este deosebirea dintre pedagogie şi dresură. Într-adevăr, prin metoda veche a silabisărei, a memorărei mecanice de semne şi cuvinte, inteligenţa copiilor nu era cu mult mai bine tractată decât inteligenţa unui animal care se deprinde prin frică şi silă la o mulţime de apucături automatice de care nu-şi poate da sama.

De-aceea, precum zice cu drept cuvânt prefaţa cărticelei, copiii, după sistema veche, nu numai că învaţă cu dezgust şi foarte cu greu a citi şi a scrie, apoi ceea ce învaţă într-un semestru sunt în stare să uite într-o lună. Şi, din nefericire, NU se predau la noi numai scrierea şi cetirea astfel, ci toate obiectele. O privire numai în manualele noastre scolastice ne va încredinţa că elevii trebuie să fi învăţând ca în somnabulism, că nu ştiu nici ce scriu, nici ce citesc. Abia când vrâsta li trezeşte mintea, li se ia albeaţa de pe ochi şi încep a înţelege ce au învăţat în şcoală. Dar acele cunoştinţe, câştigate în mod mecanic, nu s-au lipit de memorie, au rămas numai nişte urme slabe din ele, încât omul matur pe de o parte nu se mai poate folosi de dânsele, pe de alta vede că e prea târziu pentru a mai reîncepe. Şi toate acestea abstrăgând de la dezgustul împrotiva cărţii pe care metoda mecanică îl inspiră copiilor.

Chiar pagina întâia ni arată marea deosebire de metodă. Nu mai întâlnim pe învăţătoriul sever şi ţeapăn cu vergile-n mână, ci un suflet uman, care se coboară la treapta sufletelor copilăreşti şi le disciplinează, nu le siluieşte. Prin jocuri copiii învaţă a iubi orânduiala. Apoi li se face deosebirea între fiinţe şi lucruri; copiii sunt puşi a numi fiinţe şi a spune ce fac ele, cum sunt; tot astfel la lucruri, încât zilele cele dentîi se zugrăvesc în mod neşters în frageda lor minte cunoştinţe cari li vor fi atât de folositoare la deosebirea gramaticală a cuvintelor. Urmărind şirul acestor dezvoltări treptate, vă veţi convinge, domnule ministru, că învăţătoriul nu anticipează niciodată, că el se serveşte totdeuna de micul capital de cunoştinţe din viaţa copilului pentru a-l face pe acesta să vie de sine la ceea ce nu ştiuse. Copilul se deprinde a distinge, a judeca, a-şi da sama de ceea ce gândeşte. C-un cuvânt, autorii cărţii aplică în privirea spiritului omenesc aceeaşi metodă binecuvântată pe care naturaliştii o recomandă pentru corp. Nici un om nu se întăreşte citind un tractat de gimnastică, ci făcând exerciţii, nici un om nu se-nvaţă a judeca citind judecăţi scrise gata de alţii, ci judecând singur şi dându-şi singur sama de natura lucrurilor.

Aceste laude s-ar părea exagerate în alte ţări, dar într-a noastră nu sunt decât juste. Oricât de modestă în aparenţă ar fi cartea, ea însemnează începutul unei reforme adânci în instrucţia elementară; ea a rupt-o cu dogmatismul; izvorul metodei propuse este însăşi natura inteligenţei, procesul ei de dezvoltare.

De-aceea rezumez din nou:

1). Cartea introduce în cl[asa] I-a exerciţiile de intuiţiune (Anschaungsübungen) înainte de a pune abecedarul şi pana în mâna copilului.

2). Cunoştinţele se dau pe cale intuitivă, încât copilul ajunge prin judecata sa proprie la ele, iar învăţătoriul îl conduce numai.

3). Cartea urmează metoda sonetară. Consoanele se dizbracă de elemente vocalice şi se dau curate. Între metoda sonetară şi silabism este deosebire mai atât de mare câtă este între silabismul vechi şi nou. După silabismul vechi, de ex. râţă-az-mislete3 se citeau ram. Tot atât de greoi e silabismul nou alături cu insonarea. Afară de-aceea insonarea introduce o gimnastică a vocii copilului care-l face să pronunţe foarte curat.

4). Cartea se deosebeşte în mod favorabil de alte tractate de acest soi prin aceea că e o lucrare cu totul originală, nu copiată sau prelucrată după manuale străine. Ea este fructul esperienţelor lungi a doi învăţători înzestraţi de la natură cu darul de-a instrui.

De-aceea subsemnatul cu tot respectul vă roagă să binevoiţi a o recomanda tuturor învăţătorilor din cl[asa] I-a din ţară şi să-i permiteţi a o recomanda asemenea învăţătorilor din circumscripţiunea sa.

Primiţi, vă rog, domnule ministru, asigurarea deosebitei mele consideraţiuni.





Revizor şcolar:

M. Eminescu





Domnului Ministru al Cultelor şi Instrucţiunei Publice





* * *



Povăţuitoriu la citire prin scriere după sistema fonetică - carte pedagogică scrisă de Ion Creangă în colaborare cu G. Ienăchescu, publicată în 1876



abecedariul compus de Creangă, Ienăchescu ş. a. - Metodă nouă de scriere şi cetire pentru usulu clasei I primariă de Ion Creangă, C. Grigorescu, G. Ienăchescu, N. Climescu, V. Receanu, A. Simionescu, apărut în anul 1867, a fost primul abecedar modern românesc.



râţă-az-mislete - litere din alfabetul chirilic, corespunzând literelor latine R, A şi M.





[lui Leonida Panoplo, prin mai - iulie 1876 - ciornă]





[mai — iulie 1876]





Un om nu poate face nimic într-o ţară rău tocmită şi măcar să tot poruncească, rămâne la vorba ceea: a poruncit cânelui şi cânele pisicei şi pisica şoarecelui, iar şoarecele şi-a atârnat porunca de coadă.

Cât dupe tablouri, ce vor fi lipsind la prefectură, cestiunea în sine nu mă priveşte, mă oblig eu ca astăzi, când nu mai sunt revizor şi nici am la dispoziţie asemenea tablouri, să-i comunic pe de rost d-lui prefect şcoalele, învăţătorii, învăţătura câtă o au aceştia, numărul copiilor, prevederile bugetelor comunale etc... Toate acestea ca un semn cât de fără grijă şi nepăsătoare au fost administraţia trecută faţă cu şcoalele rurale. Tot atuncea-i voi împărtăşi de ce multe şcoale sunt neocupate, cari desigur astăzi se vor ocupa, după acelaşi sistem şi cu acelaşi soi de oameni cu care se ocupă mai toate funcţiile la noi.

Iar la făgăduinţele d-lui prefect vom spune şi noi vorba veche de baştină a moşului Terinte-Barbă Lată, rezaş şi el la Funduri în ţinutul Vasluiului: „Tânărul spune câte face, bătrânul câte au făcut, nebunul câte are de gând să facă".

În împrejurările [acestea] şcoalele din judeţul Vaslui sunt cele mai bune posibile, precum lumea lui Leibnitz,1 cu toată mizeria şi nimicnicia ei vădită, este cea mai bună lume posibilă căci posibilitate şi existenţă sunt identice şi ceea [ce] e posibil există. Precum soarele stă locului de milioane de ani, oricare ar fi fost părerile omeneşti, fie geocentriste,2 fie heliocentriste,3 tot astfel părerile oamenilor nu schimbă nimic din mersul firesc, material al lucrului. Părinţi mizeri şi viţioşi, copii goi şi bolnavi, învăţători ignoranţi şi rău plătiţi, administratori superficiali, toate acestea îngreuiate prin creşterea impozitelor, menite a hrăni această stare de lucruri, nu sunt condiţiile normale pentru şcoli bune, precum lemn de brad putregăios, gelău de plumb şi meşter prost nu ni dau o masă bună. Şcoala va fi bună când popa va fi bun, darea mică, subprefecţii oameni cari să ştie administraţie, finanţe şi economie politică, învăţătorii pedagogi, pe când adică va fi şi şcoala şcoală, statul stat şi omul om, precum e în toată lumea iar nu cum e la noi, adică ca la nimeni, unde găseşti în cercurile cele mai înalte oameni ce trăiesc în vecinică duşmănie cu gramatica, necum cu alte cunoştinţe sau cu dreapta judecată. Din nefericire tocmai aceasta din urmă lipseşte şi nici în şcoli franţuzeşti nu se poate învăţa pentru că se moşteneşte de la mama.





* * *



„lumea lui Leibnitz” - filosoful si matematicianul Leibniz susţinea că lumea reală e cea mai bună dintre lumile posibile, deoarece Dumnezeu, fiind omnipotent, omniscient şi omnibenevolent, a făcut să fie aşa cum e, dintre toate alternativele posibile.





geocentrism - concepţia că Pământul ar fi centrul universului.





heliocentrism - concepţia că Soarele ar fi centrul universului.





Eminescu gazetar


[lui Lascăr Catargiu, liderul partidului conservator, în 15 feb. 1883, la 33 de ani]





Domnule Prezident,





Aflu cu părere de rău că, fără ca eu să fi fost întrebat măcar, d. N. Bassarabescu, redactorul poate prea cunoscut al foii „Poporul”, colaborează în mod regulat la redacţia „Timpului”

Permiteţi-mi a vă declara că mie unuia nu mi-e încă cu totul indiferent cu cine împărtăşesc onoarea de-a colabora la una şi aceeaşi publicaţiune. Am fost pururea — nenumărate coloane din şapte ani ai „Timpului" o dovedesc — în contra acelor scriitori cari cred a se putea dispensa şi de talent, şi de cunoştinţe, şi de idei, numai daca vor vorbi într-un mod incalificabil de persoana Regelui, până în momentul când mâna monarhului semnează — cu dispreţ — vreun decret de decorare sau de numire în funcţie.

E lesne de înţeles că nu pot primi solidaritatea cu asemenea pene, oricât de mare ar fi îndealtmintrelea credinţa mea în principiile conservatoare.

Avînd părerea de rău a vă declara că, în asemenea condiţii mi-e peste putinţă de-a mai colabora la „Timpul", vă rog să binevoiţi a primi încredinţarea totodată că hotărârea mea nu-mi alterează nici credinţa în principiile conservatoare, nici împuţinează respectul pe care vi-l datoresc.





M. Eminescu





Bucureşti, 15 fevruarie 1883





[lui Titu Maiorescu, în 2/14 iun. 1883, la 33 de ani]





[2/14 iunie l883]





Domnule Maiorescu,





Ieri, sosind Făgărăşanu1 din Galaţi, nu am fost2 deloc la redacţie. Numai aşa se poate esplica cum s-au strecurat articolul infect al lui Bassarabescu.3 Azi am declarat că mă retrag de la „Timpul" dacă nu se va face o deplină şi sinceră retractare a acelor şiruri injurioase. D. Păucescua a fost însărcinat să stilizeze această retractare. Nu am ştiut absolut nimic de existenţa acestui articol, care n-a fost comunicat nimănui şi trimis în modul anonim în care acest individ continuă a-şi trimite insanităţile la „Timpul".





Al d-voastre

supus

M. Eminescu





* * *



Nicolae Făgărăşanu - inginer la căile ferate, ardelean, amic cu Eminescu. Frecventase ocazional Junimea bucureşteană şi colaborase ocazional la Timpul, ca specialist. Era autorul unei broşuri despre căile ferate. Se spunea că a înnebunit, dar la venirea la Bucureşti părea în toate minţile. Se va sinucide aruncându-se sub un tren. (surse: Al. Ciurcu / N. Georgescu)





„nu am fost deloc la redacţie” - de când el nu mai era redactor-şef şi Păucescu preluase conducerea ziarului Timpul, Eminescu nu mai era obligat să fie la redacţie decât 3 zile pe săptămână.



„articolul infect al lui Bassarabescu” - N. Bassarabescu publicase în acea zi în Timpul un atac foarte violent la adresa lui Maiorescu, acuzându-l de „prostituţiune” - în perioada aceea, Ion Brătianu, şeful partidului liberal, căutase să şi-i apropie pe conservatorii junimişti Carp şi Maiorescu, care îi erau utili la negocierea alianţei cu Germania şi Austro-Ungaria. (sursa: N. Georgescu)





Scrisori din timpul bolii





De la sanatoriul Ober-Döbling şi Viena





[lui Al. Chibici Râvneanu, din sanatoriul din Ober-Döbling, lângă Viena, în 12/24 ian. 1884, la 34 de ani]





Döbling,1 12/24 ianuarie 1884





Iubite Chibici,2





Nu sînt deloc în stare să-mi dau seamă de boala cumplită3 prin care am trecut, nici de modul în care am fost internat aici în ospiciul de alienaţi. Ştiu numai atât că boala intelectuală mi-a trecut,4 deşi fizic stau îndestul de prost. Sînt slab, rău hrănit şi plin de îngrijire asupra unui viitor care de-acum înainte e fără îndoială şi mai nesigur pentru mine decât oricând.

Ceea ce-aş voi să ştiu de la tine este daca cărţile şi lada mea sînt în oarecare siguranţă şi daca pot spera să le revăd. În ladă trebuie să se fi aflând şi ceasornicul5 pe care l-am fost scos de la Simţion.6 Încolo aş voi să ştiu daca pot scăpa de aci, unde în adevăr îmi pare că stau fără nici un folos. Tratamentul pare a consista în mâncare puţină şi proastă şi în recluziune; — încolo n-am observat nimic în maniera de-a mă trata. Sufăr cumplit, iubite Chibici, de lovitura morală pe care mi-a dat-o boala, o lovitură ireparabilă care va avea influenţă rea asupra întregului rest al vieţii ce voi mai avea-o de trăit. Asemenea nu ştiu nimic asupra poziţiei pe care mi-aţi creat-o în acest institut. Cine plăteşte7 pentru mine aci şi cine are grijă de mine ? D. Maiorescu a trecut pe aci într-o zi,8 dar a stat mai puţin de un minut şi nu mi-a spus nimic în ce mă priveşte, încât, de şi mi-am venit în fire de mai bine de două săptămâni, nu ştiu absolut nimic asupra sorţii care mă aşteaptă, căci sper că nu voi fi condamnat a petrece aci ani întregi fără necesitate.

Doctorii9 mi-au spus că trebuie să-ţi scriu ţie în privirea aceasta. Mi-aduc în adevăr aminte c-am venit cu tine în tren, dar încolo nu mai ştiu nimic decât că am stat închis şi am suferit nu numai de halucinaţiuni, ci şi mai mult încă de foame. Mă-ntreb acum daca e vorba ca, cu cheltuială şi anume să continue regimul sub care trăiesc, regim cu totul fără folos atât pentru mine cât şi pentru amicii cari au binevoit a se interesa de mine şi a mă trimite aici.



Fii bun, iubite Chibici, şi răspunde-mi cum stau lucrurile cu mine. Doctorii de aici îmi vorbesc de d. Maiorescu şi de tine. Eu ştiu despre tine că tu n-ai mijloace pentru a îngriji de mine în starea în care sînt. Îmi sînt dar necunoscute măsurile pe cari d. Maiorescu va fi binevoit să le ia în privire-mi şi văd pe de altă parte că doctorii de la institut nu ştiu asemenea nimic, ci se mărginesc a-mi cita numele d-sale şi al tău, ceea ce — în izolarea în care mă aflu — nu e de natură a mă satisface. Şi, în adevăr, nu-ţi poţi închipui starea în care un om se află într-un institut de alienaţi, după ce şi-a venit în fire. Neavînd nimic de lucru, închis alături c-un alt individ, hrănit rău precum se obicinuieşte la spitale şi lăsat în prada celor mai omorâtoare grije în privirea viitorului, mi-e frică chiar de-a-mi plânge soartea căci şi aceasta ar fi interpretat ca un semn de nebunie. Astfel, fără speranţă şi plin de amare îndoieli, îţi scriu, iubite Chibici, şi te rog să-mi lămureşti poziţia în care mă aflu. Eu aş vrea să scap cât se poate de curând şi să mă întorc în ţară, să mă satur de mămăliga strămoşească, căci aici, de când mă aflu, n-am avut niciodată fericirea de-a mânca măcar până la saţiu. Foamea şi demoralizarea, iată cele două stări continue în care petrece



nenorocitul tău amic

M. Eminescu





Adresa mea e: Michael Eminescu Ober-Döbling bei Wien.

Hirschengasse No. 71.

Privatheilanstalt.10





* * *



Döbling - pe atunci suburbie a Vienei, acum district al ei.





Alexandru Chibici Râvneanu - prieten cu Eminescu din vremea studenţiei vieneze; el l-a însoţit pe Eminescu bolnav la Viena şi l-a internat la sanatoriul din Ober-Döbling, iar după temporara însănătoşire, l-a luat de la sanatoriu şi l-a însoţit într-o călătorie în Italia, apoi în drumul spre ţară.





„boala cumplită prin care am trecut” - primul lui episod maniacal - s-a declanşat în 28 iunie 1883 s.v. şi a ţinut până la începutul lui ianuarie 1884.





„boala intelectuală mi-a trecut” - într-adevăr, când scria aceste rânduri, Eminescu părea vindecat, în deplinătatea facultăţilor mintale, motiv pentru care medicii austrieci l-au şi externat curând; din păcate, era doar o fază tranzitorie, urmând un episod de depresie - el având tulburare afectivă bipolară (psihoză maniaco-depresivă).





ceasornicul - ceasul de aur al lui Eminescu îi fusese dăruit de tatăl său; Eminescu îl amaneta când era în criză de bani şi îl răscumpăra la salariu; după îmbolnăvirea lui, fratele său, Matei, i-a luat ceasul.





Constantin Simţion - inginer, prieten cu Eminescu; în perioada dinainte de îmbolnăvire, poetul petrecea mult timp la el şi-şi mutase la el o parte din lucruri.





„Cine plăteşte pentru mine aci” - fondurile necesare trimiterii lui Eminescu la tratament în străinătate au fost strânse de la prietenii lui junimişti; s-au adaugat mai târziu şi vânzările volumului lui de Poesii; de organizare (şi de editarea volumului) se ocupase Maiorescu.





„Maiorescu a trecut pe aci într-o zi” - Maiorescu fusese la Viena de Anul nou (pe stil vechi) şi-l vizitase şi pe Eminescu la sanatoriu.





„Doctorii de aici” - psihiatrul Maximilian Leidesdorf (medic renumit, îl consultase şi pe sultanul Turciei) şi ginerele lui, psihiatrul şi neurologul Heinrich Obersteiner, ambii profesori universitari şi autori de lucrări de specialitate.



Privatheilanstalt - sanatoriu privat





[lui Maiorescu, din Viena, în 4/16 feb. 1884]





Stimabile Domnule Maiorescu,





Astăzi, ieşind din casa de sănătate pentru vro două ore, mă folosesc de vizita ce o fac nepotului d-voastre, d-lui Popasu,1 pentru a vă adresa aceste şiruri. Sînt mai bine de trei săptămâni de când au încetat toate simptomele boalei de care am suferit, încât, dacă ar fi stat în putinţa mea, aş fi părăsit institutul, fie pentru a schimba mediul în care mă aflu, fie pentru a mă întoarce în ţară. Cu toate acestea nu ştiu daca, pentru un asemenea sfârşit, va fi cu putinţă a se realiza mijloacele necesare.

Amintirea stării mele trecute e foarte slabă, încât pe mine însumi mă miră lungimea timpului în decursul căruia nu mi-am putut da seamă de nimic. Punând în socoteala acelei stări toate neajunsurile şi supărările pe cari le-am putut cauza atât d-voastre cât şi altor amici binevoitori, cutez a solicita din nou îngăduinţa d-voastre şi a vă cere ca, prin câteva şiruri, să mă lămuriţi daca am perspectiva de-a mă întoarce în curând în ţară. În aşteptarea unui răspuns, rămân al d-voastre



cu toată supunerea şi stima

M. Eminescu





Viena, 4/16 fevruarie 1884





* * *



Constantin Popazu - văr primar cu Maiorescu, student la medicină la Viena; l-a vizitat frecvent pe Eminescu la sanatoriu, ţinându-l la curent pe Maiorescu cu starea lui; când starea poetului s-a îmbunătăţit, l-a scos şi la plimbare cu trăsura.





De la Iaşi





[lui Chibici, în 20 oct. 1884]





Iaşi, 20 octomvrie 1884





Dragă Chibici,





De vreme ce rezidez la otel România (vechiul han al lui Bacalu1), într-o hulubărie puţin recomandabilă din orice punct de vedere, e lesne de-nţeles că nu am unde pune lucrurile mele, încât ar fi foarte bine dac-ai păstra tu încă câtva timp aşa-numita mea ladă, deşi presupun că acest lucru nu e tocmai plăcut.

Sănătatea mea scârţie întruna ca o moară de mult stricată, ba poate ireparabilă. Săptămâna aceasta am avut friguri şi dureri de cap; cât despre picioare — ele sînt într-o stare aşa de plâns, precum erau în Bucureşti. O tristă iarnă mă aşteaptă şi o tristă viaţă. Te rog dar să iei tu lada de la Simţion, dacă nu mai e cu putinţă să stea acolo, până ce starea mea se va-ndrepta, dacă e cu putinţă să se-ndrepte vrodată.

Am mai încăput — fără voie — într-o belea greu de descurcat. Fiind vacante mai multe catedre la şcoala comercială, cerusem suplinirea istoriei. Dar catedra aceasta dându-se altuia, m-a însărcinat pe mine cu geografia şi statistica, cu un program foarte încărcat, obiect care are inconvenientul că nici cărţi nu există pentru studiarea lui, iar el însuşi consistă dintr-un dicţionar de mii de nume proprii şi de cifre statistice. Cât despre onorata bibliotecă,2 e atât de încurcată şi îngrămădită, încât ar trebui un an sau doi pentru a introduce orânduială în acest haos ereditar.

Te rog, spune salutări din parte-mi tuturor amicilor şi primeşte călduroase strângeri de mână de la



al tău

M. Eminescu





* * *



hanul lui Bacalu - clădire istorică din Iaşi, azi demolată, în faţa căreia în 1859 s-a jucat prima dată hora unirii la alegerea lui Cuza.





„Cât despre onorata bibliotecă” - Eminescu fusese numit subbibliotecar la biblioteca centrală din Iaşi, unde fusese bibliotecar pe vremuri.





De la băile Liman şi Odesa





[lui Vasile Burlă, din Liman, lângă Odesa, în 12 aug. 1885, la 35 de ani]





Liman, 12 august 1885





Dragă Burlă,





Au trecut peste două săptămâni de când sunt aici şi mă coc zilnic în băi de glod1 cald de 30 grade Reaumur.2 Nu pot zice că vremea aceasta a trecut fără să-mi facă bine. Durerile necontenite pe cari le aveam în Iaşi nu le mai simt aici, însă încă nu toate ranele s-a închis şi mă tem că, de s-ar închide chiar, vindecarea să nu fie timporară şi să nu apară din nou când mă voi întoarce în ţară. La Odesa3 n-am fost în timpul acesta decât de vro două ori, ca să-mi iau medicamente şi tutun. Cel din urmă e şi scump şi rău, încât în privirea aceasta orientalul din mine4 o duce greu.

E timp asemenea să chibzuiţi în privinţa lui nervus rerum,5 căci, de m-oi vindeca, de nu m-oi vindeca, de plată ştiu că nu pot să scap. Îmi trebuiesc 100 de ruble cel puţin — dac-or fi mai multe nu vor strica nimic. În cazul când mi le veţi trimite, rămân încă cu 60 franci pentru întoarcere, din care am să plătesc o zi sau două rămânerea în Odesa, pentru vizarea pasportului, biletul de drum şi neapăratele bacşişuri. Iar de nu mi le veţi trimite, vor îngriji cinovnicii6 ruşi pentru mine în vro încăpere a onorabilei poliţii.

Vremea pe aici e cam răcoroasă şi, deşi ameninţă pururea să ploaie, totuşi nu face decât să picure din când în când.

Încolo, duşmanul cel mare al singurătăţii mele e urâtul. Persoanele cîte sunt aici nu vorbesc decât ruseşte sau leşeşte,7 abia vro două din ele rup cîte un cuvânt nemţesc ori franţuzesc. Astfel, deşi nu tocmai vorbăreţ de felul meu, sunt condamnat la un mutism absolut. De citit n-am asemenea ce citi, decât o ediţie a lui Heine,8 rătăcită printre bucoavnele doctorului secundar... Pân-acum nici un român nu-mi interesează existinţa şi n-o împinge la o mai mare activitate; — vântul şi valurile lacului, cu freamătul lor neîncetat, iată singurul acompaniament al zilelor şi nopţilor, cari se scurg uniforme şi monotone ca bătăile unui ceasornic de părete.

Rugându-te dar să [nu] mă uiţi aici, irosit printre ruşi, rămân al tău

credincios prieten

M. Eminescu





Adresa mea:

M. Eminescu

Andrejevsky Liman9

à Odessa (Russie)

Établissement du dr. Iachimowicz10





* * *



băi de glod - băi de nămol





30 grade Reaumur - 37.5 grade Celsius



Odesa - oraş pe atunci în Rusia, azi în Ucraina, port la Marea Neagră.



„orientalul din mine” - Eminescu credea că arată a oriental, mai exact a turc - iar Slavici, la facultate la Viena, înainte să facă cunoştinţă, pe când îl ştia doar din vedere de la cursuri, crezuse că e albanez sau persan.





nervus rerum (lat.) - nervul lucrurilor, (figurat) banii



cinovnic - (din rusă) funcţionar de stat de rang inferior (sursa: DEX online)



leşeşte - în limba poloneză





Heinrich Heine (1797-1856) - poet romantic german.



Andrejevsky Liman - băi lângă Odessa, unde era un sanatoriu balnear.





Établissement du dr. Iachimowicz (fr.) - stabilimentul doctorului Iachimowicz.





[lui Petru Novleanu, din Liman, în 15 aug. 1885]





Liman, 15 august 1885





Dragă Novlene,





Ce mai cuib ghiftuit cu neagră calomnie e adunarea voastră de la Barothy1 ! Unde dracu e Sobornii uliţa, despre care din cartea ta poştală am aflat pentru întâia dată ? Cine mă calomniază pe acolo, chiar când mă coc în glod de 30 de grade Reaumur ?

Ceea ce m-a speriat însă este timpul lung ce-i trebuie unei scrisori pentru a ajunge pân' la mine. Carta poştală, datată din 8 august, am primit-o abia ieri la 14 august — va să zică şase zile.

Cred că atât tu cât şi Burlă veţi fi primit scrisorile mele de la 12 ale curentei. Prin ele arăt mai pre larg progresul cam încet al curei mele şi vă rog să-mi trimiteţi 100 ori 110 ruble, ca să am cu ce plăti la sfârşitul lunei. Vă rog dar să nu mă uitaţi în mâinile pravoslavnicii2 poliţii, care poate nici n-aşteaptă altceva decât să puie mâna pe biata mea piele, bortilită de bube şi de boale3.

Toţi îmi spun că o scrisoare în România nu costă decât 7 copeici4. Încrezându-mă în spusa tuturor, o franchez pe aceasta simplu. Să nu te superi dacă-i avea de plătit vro suprataxă.

Îndealtmintrelea repet ceea ce-am zis în scrisoarea trecută. Ne mănâncă urâtul pe toţi şi lumea a-nceput a se cam rări de pe-aici. Trenul între Odesa şi Liman circulează acum cu mult mai rar şi seara defel. Prietenii Zaharia, Buţureanu, onor. Drăghici, d-rul Max s-au întors în ţară; numai eu, cocostârc străin, măsur malurile Limanului cu picioarele mele arhioloage.

Salutări multe companiei calomnioase de la Barothy, cuibului negru de suspiciuni asupra caracterului călugăresc al celui ce semnează cu toată afecţiunea



al tău

M. Eminescu





Adresa mea :

M. Eminescu à Odessa (Russie)

Andrejevsky Liman . Établissement du dr. Iachimowicz





* * *



Barothy (sau Baroţi) - restaurant de atunci din Iaşi, unde se întâlneau Eminescu, Creangă, Petru Novleanu şi alţi prieteni ai lor. (sursa: Curierul de Iaşi)



pravoslavnic - drept-credincios, ortodox





„bortilită de bube şi de boale” - bortilită adică găurită (de la bortă, regionalism moldovenesc pentru gaură); se referă la ulceraţiile de la picioare, pentru care venise la tratament, care îi apăreau când şi când încă din 1878.



copeică - subdiviziune a rublei (a suta parte)





[lui Petru Novleanu, din Liman, în 18 aug. 1885]





Liman, 18 august 1885





Dragă Novlene,





Pân-acum am trimis şapte scrisori în ţară, — aceasta e a opta. Nu ştiu ce-o fi cu poşta de-aici, dar răspuns n-am primit la nici una, încât mă tem ca să nu-ntârzie ori să dispară scrisorile voastre. Nu mai sunt decât douăsprezece zile pân' la sfârşitul lunii şi cu toate acestea nici pân-acum nu am banii necesari pentru plata doftorului. În orice caz o situaţie îngrijetoare pentru un om ca mine, cu totul străin în locurile acestea, încât vă rog cu toată seriozitatea să nu mă uitaţi şi să grăbiţi a chibzui ceea ce e de făcut.

Pe-aici au început o serie de ploi şi temperatura nu-i mai mare decât de 12° Reaumur.1 Sezonul propriu de băi a cam trecut şi lumea se răreşte din ce în ce; trenul circulă mult mai rar între Odesa şi Liman, iar în Liman nu e oficiu poştal, ci numai o cutie de poştă, din care cine ştie când se mai iau scrisorile spre a fi trimise la destinaţie.

Ce se zice pe la noi de întrevederea celor doi împăraţi la Kremsier2 ? Din „Neue Freie Presse”,3 pe care-o cumpăr din când în când, deşi totdeuna cam veche, pare-a fi ceva cu totul estraordinar. Oamenii de aici nu vorbesc nimic, mai ales nu politică. Voi trebuie să fi având acolo telegrame cari vă ţin în curent asupra scopului întrevederii, despre care pân-acum nu ştiu nimic. Ce se mai întâmplă pe acolo, ce măritişuri şi însurători se mai proiectează şi pe cine-aţi mai îngropat în vremea din urmă ? În urâtul care mă lucrează orice ştire e interesantă — gazetele puţine cari-mi viu în mână le citesc din slovă-n slovă, până chiar şi anunţurile atât de ahotnic te face singurătatea şi lipsa de ocupaţie zilnică. Singura mângâiere — tutunul — e şi rău şi scump. Iată un produs rusesc cu care nu mă pot împăca defel.

Salutări multe ţie şi prietenilor. Vă rog totodată să-mi răspundeţi cât se poate de curând şi rămân al tău



credincios prieten

M. Eminescu





Adresa mea :

M. Eminescu à Odessa (Russie)

Andrejevsky Liman . Établissement du dr. Iachimowicz





* * *



12° Reaumur - 15° Celsius





„întrevederea celor doi împăraţi la Kremsier” - la Kremsier (azi Kroměříž în Cehia) urmau să se întâlnească în septembrie împăraţii Austro-Ungariei şi Rusiei.



„Neue Freie Presse” (germ.) - Noua presă liberă, ziar vienez.





[lui Petru Novleanu, din Odesa, în 2 sept. 1885]





Odesa, 2 septemvrie 1885





Dragă Novlene,





Suta de ruble am primit-o şi i-am dat-o doftorului, împreună cu ce-i mai eram dator. Eu însumi am rămas fără nici o leţcaie şi n-am cu ce mă întoarce. Fă-ţi dar o pomană cu mine şi mai trimite-mi una sută franci, ori schimbaţi în ruble, ori în hârtie românească, căci altfel încă nu mă pot urni din loc. Formalităţile la poştă sunt atât de penibile încât banii i-am primit abia ieri, la 1 septemvrie, adică 7 zile după espedare.

Îngeraşul despre care mi-ai scris e fiica doctorului Jachimowicz şi o cheamă Rosalie. Ştie nu numai franţuzeşte, ci şi nemţeşte şi englezeşte, însă, fiind polonă,1 are mare ură asupra nemţilor şi nu vrea să vorbească nemţeşte.

Eu şed aci într-un hotel de mâna a treia — Hotel Strassbourg — şi, neavând parale, nu mă mai duc nici la cafenea măcar. Nădejdea mea era că nu te-oi mai supăra pe tine. [Î]i scrisesem lui Bodescu să-mi trimită o sută de franci ce aveam a-i primi de la şcoala comercială. Dar, din nenoricire, el a fost absent din Iaşi şi nu mi-a trimis nici pân-acuma nimic. Te rog dar, nu mă uita, căci — afară de doctorul — nu mai cunosc pe nimeni în toată Odesa şi poţi înţelege ce greu e să rămâi fără nici o leţcaie într-un oraş cu totul străin.

Îndealtmintrelea vremea pe-aici e nouroasă şi ploioasă; de la Liman au emigrat toată lumea şi eu am fost, pot zice, cel din urmă care-a părăsit stabilimentul. Eu şi cu madame Dange, o poloneză blondă de toată frumuseţea. Vremea s-a răcit, abia 10-12° Reaumur,2 şi băi nu mai e cu putinţă de făcut.

Primeşte salutări frăţeşti de la al tău amic



M. Eminescu





Adresa schimbată:

M. Eminescu à Odessa (Russie)

Rue Preobragenskaja N-o 7, chez M. le Dr. F. Jachimowicz3





* * *



„fiind polonă, are mare ură asupra nemţilor” - pentru că Polonia fusese împărţită între Prusia, Austria şi Rusia.





10-12° Reaumur - 12-15° Celsius





Rue Preobragenskaja N-o 7, chez M. le Dr. F. Jachimowicz (fr.) - Strada Preobragenskaja nr.7, la dl dr. F. Jachimowicz





De la Mănăstirea Neamţului





[lui Gheorghe Panu, de la Mănăstirea Neamţului, în ian. 1887]





[Mănăstirea Neamţului, ianuarie 1887]





Iubite Panu,





S-a răspândit prin ziare ştirea că aş fi grav bolnav.1 Toate aceste zvonuri, lipsite de orice fundament, sunt răspândite, poate cu rea intenţie, din Iaşi, încât d. C. Mille,2 într-unul din articolele sale, a găsit motiv de-a vorbi de boala mea pretinsă. Te rog a spune tuturor că se află în deplină eroare şi că (afară de suferinţa mea de picioare) nu am absolut nimic. Un mic dementi3 în organul d-tale de publicitate4 n-ar strica.

Primeşte salutările mele cele mai cordiale, cu care rămân al d-tale credincios prieten.





M. Eminescu





* * *



„ştirea că aş fi grav bolnav” - Eminescu avuse la Iaşi, în 1886, încă un episod maniacal; ca urmare fusese internat la ospiciul Mănăstirii Neamţ, unde însă îşi revenise. Se considera complet vindecat, dar era doar temporar - va mai avea depresii şi, în ultimul an al vieţii, 1889, un ultim episod maniacal.





Constantin Mille - ziarist socialist; Eminescu i-a fost profesor suplinitor de germană; scrisese un articol indignat despre internarea lui Eminescu la ospiciul Mănăstirii Neamţului.





démenti (fr.) - dezminţire





„organul d-tale de publicitate” - Panu lucra pe atunci la ziarul Lupta.





[lui Alexandru Vlahuţă, de la Mănăstirea Neamţului, în 26 ian.1887]





Mănăstirea Neamţului, ianuarie în 26—1887





Dragă Vlahuţă,





Nu te pot încredinţa îndestul cât de odioasă e pentru [mine] această specie de cerşetorie, deghizată sub titlul de subscripţie publică, recompensă naţională etc. E drept că n-am bani, dar aceasta e departe de a fi un motiv pentru a întinde talgerul în public. Te rog dar să desistezi cu desăvârşire de la planul tău, oricât de bine intenţionat ar fi, de-a face pentru mine apel la public. Mai sunt destule alte mijloace onorabile pentru a-mi veni în ajutor, iar cel propus de voi e desigur cel din urmă la care aş avea vreodată recurs.

Te rog ca în scrisoarea ta viitoare să-mi comunici de se poate adresa lui Iancu Caragiale, căci am a-i aduce aminte o promisiune care mi-a făcut-o.





Sărutându-te şi rugându-te să spui complimentele mele d-nului şi d-nei Păucescu,a rămân al tău



credincios prieten

M. Eminescu





N.B. Adresa mea o ştii.





[lui Negruzzi, de la Mănăstirea Neamţului, în ian. 1887, la 37 de ani]





Mânăstirea Neamţului, ianuarie 1887





Iubite amice,





Îţi trimit deodată cu aceasta mai multe versuri cărora, de ţi se par acceptabile, le vei face loc în „Convorbiri". Îndealmintrelea mă aflu bine şi sănătos în mijlocul acestor munţi şi-ţi doresc asemenea.

Multe salutări d-lor Maiorescu, Teodor Rosetti,a Mandrea,b Nica,c şi sărutări de mâna d-nelor Maiorescu1 şi Kremnitz,2 precum şi d-şoarei Livia.3





Cu tot respectul al d-tale

credincios amic

M. Eminescu





* * *



Clara Maiorescu - soţia de origine germană a lui Titu Maiorescu, de care el va divorţa curând.



Mite Kremnitz - scriitoare şi traducătoare germană, cumnata lui Maiorescu - soţul ei, pe atunci medicul regelui, era fratele Clarei Maiorescu. Era prietenă apropiată a reginei Elisabeta (au scris şi cărţi împreună). A tradus în germană din Eminescu, Slavici, Alecsandri etc. Eminescu a iubit-o prin 1879.





Livia Maiorescu - fiica lui Titu Maiorescu; fostă domnişoară de onoare a reginei Elisabeta; asista la şedinţele Junimii de la Bucureşti.





De la Botoşani





[lui V. G. Morţun, editor, în 10 nov. 1887, la 37 de ani]





Botoşani, 10 noiemvrie 1887





Mult iubite amice,1





Boala îndelungată de care am suferit m-a împiedecat de la ţinerea unei corespondenţe regulate. Acum, fiind întrucâtva mai restabilit, vin a vă ruga să v-aduceţi aminte de mine, de lipsa aproape absolută de mijloace de subzistenţă în care mă aflu. Dacă vă este cu putinţă de-a-mi veni în ajutor, vă rog a o face cât de curând, căci cea mai neagră mizerie mă ameninţă.

În aşteptarea unui răspuns, rămân al d-voastre



devotat amic

M. Eminescu





* * *



V. G. Morţun - a fost primul deputat socialist. Îi fusese elev lui Eminescu pe când acesta era profesor suplinitor de germană. Ca să îl ajute pe Eminescu, se oferise să se ocupe el de publicarea unei noi ediţii de poezii, dar o va scoate abia după moartea poetului (va conţine şi proza antumă).





[lui V. G. Morţun, în 22 nov. 1887 - ciornă]





[Botoşani, 22 noiembrie 1887]





Iubite amice,





La întâia mea scrisoare de acum douăsprezece zile nu am primit nici un răspuns, deşi în ea descrisesem lipsa absolută de mijloace în care mă aflu. De mai bine de un an nu dispun de un ban măcar. Deşi s-au făcut pentru mine oarecari colecte, rezultatul lor s-a încredinţat altor mâni,1 încât eu direct pot zice că n-am avut nici un folos din ele. Acuma am ajuns la o mizerie atât de amară şi deplină, încât nu e condei care ar putea-o descrie. Părăsit de toţi ca o corabie care se îneacă, iată că cutez încă o dată a mă adresa la d-ta care ai avut atâta bunăvoinţă pentru mine şi a te ruga să-mi vii în ajutor sau să-mi răspunzi măcar, sfătuindu-mă ce-ar fi de făcut în contra acelei extreme mizerii. Neştiind sigur adresa d-tale, trimit şi scrisoarea aceasta tot recomandată ca cea dentâi şi rugându-te a primi salutările mele sincere, rămân în aşteptarea unui răspuns



al d-tale devotat

amic





* * *



„Deşi s-au făcut pentru mine oarecari colecte, rezultatul lor s-a încredinţat altor mâni” - o subscripţie publică în sprijinul lui Eminescu a fost organizată de elevii şcolii de pictură din Iaşi, sub patronajul doamnei Cornelia Emilian. Pe listele de subscripţii trimise în toată ţara, o persoană putea contribui şi cu 10 bani. Însă banii adunaţi erau trimişi de Cornelia Emilian surorii lui, Harieta, care îl îngrijea.





[lui A.C. Cuza, în 5 dec. 1887, la aproape 38 de ani]





Botoşani, 5 decemvrie 1887





Iubite amice





Primeşte mulţumirile cele mai sincere pentru generozitatea1 cu care mi-ai venit în ajutor. Ştiu prea bine că adevărata generozitate e rară pentru a nu fi adânc mişcat de bunătatea d-tale pentru mine. Aş voi să fii bine convins de recunoştinţa obligatului d-tale şi să nu ezitezi, dac-aş putea să-ţi fiu folositor în vreo împrejurare, de-a te adresa la un om care va păstra toată viaţa sa aducerea aminte a facerii de bine.





Sunt cu tot respectul, iubite amice,

al domniei tale

preadevotat

M. Eminescu





* * *



„generozitatea cu care mi-ai venit în ajutor” - viitorul politician extremist A. C. Cuza, care în tinereţe scria versuri, publicase un volum de poezii şi banii din vânzarea lui îi donase lui Eminescu.





[lui Maiorescu, în 14/26 mar. 1888, la 38 de ani]





Botoşani, 14/26 martie 1888





Mult stimatul meu domn,





Vă cer iertare din toată inima pentru greşala mea de-a nu fi răspuns imediat la scrisoarea d-voastre ce mi-a fost comunicată prin bunăvoinţa d-lui dr. Isac.1

Cauza întârzierii este că singur nu ştiam ce să răspund cu siguranţă, căci o veste ce-mi sosise din Iaşi mă pusese în îndoială de mai pot scoate o a treia ediţie sau nu. Încă pe când eram în Iaşi, d-l V. G. Morţun, actual deputat în Adunare, [î]mi făcuse propunerea de-a scoate la lumină a treia ediţie, şi-ntr-o scrisoare ce mi-a adresat-o în urmă [î]mi anunţă chiar: „pe săptămâna viitoare scot în vânzare volumul ce-am editat”. Nici până acum însă nu ştiu pozitiv dacă această ediţie s-a făcut în adevăr sau nu. Multele îndatoriri ce mi le-a făcut d-l Morţun în timpul boalei mele m-au îndemnat să ezitez a da un răspuns afirmativ.

Dacă însă d-l Morţun ar fi renunţat la idea de-a scoate ediţiunea a treia, atunci vă rog a da urmare binevoitoarelor d-voastre intenţiuni şi a încheia cu d-l Socec,2 iar prisosul eventual de la ediţia a doua sau un acont asupra ediţiei a treia, vă rog să binevoiţi a le trimite sub adresa mea prin mandat poştal (M. Eminescu, Botoşani).

Poezii nepublicate, de intercalat în noua ediţie, nu am.

Vă rog, mult, stimatul meu domn, a primi mulţumiri din inimă pentru interesul ce pururea mi l-aţi arătat şi să-mi daţi iertare pentru involuntara mea întârziere. Vă rog totodată a primi respectuoase salutări de la al d-voastră preaplecat şi preasupus





M. Eminescu





* * *



dr. Isac - medicul care îl trata pe Eminescu la Botoşani - îi pusese diagnosticul de sifilis şi îi prescrisese fricţiuni cu mercur pe care i le aplica Harieta.





Socec - librar şi editor care a publicat primele ediţii de Poesii de Eminescu (ebook) - prima dintre ele în dec. 1883, îngrijită de Maiorescu, pe când Eminescu era internat la Döbling.





De la Bucureşti





[lui Nicolae Petraşcu, prin sept.-oct. 1888, la 38 de ani]





[Bucureşti, septembrie—octombrie 1888]





Mult stimate domnule,





De mai multe zile nu mă aflu tocmai bine, încât, deşi am foarte puţin de adaos, totuşi n-am putut nici termina, nici revedea şi corige lucrarea mea.1 În starea în care este astăzi lucrarea n-am curajul s-o prezint. Îmi trebuie încă câteva zile sau câteva ore măcar de dispoziţie ca să pot termina şi atunci bucuros voi avea onoarea de-a v-o prezenta. C-o scriere necompletă, şi încă plină de neajunsuri şi erori, nu cutez.





Al d-voastre

supus şi recunoscător

M. Eminescu





* * *



„lucrarea mea” - piesa Lais (despre o curtezană antică), traducere după Le joueur de flûte de Émile Augier.





[lui Nicolae Petraşcu, tot prin sept.-oct. 1888]





[Bucureşti, septembrie—octombrie 1888]





Mult stimate domnule,





Pe la 11 1/2 o să vă caut acasă, însă nu cred să fiu în stare de-a mă duce la d. Maiorescu.1 Sunt atât de descurajat în toate privirile şi am aşa de puţină încredere în mine încât nu cutez să mă prezint la d-sa. Vă rog dar să mă scuzaţi dacă n-aş putea da urmare unei invitaţiuni care, desigur, mă onorează, dar pe care, pentru mii de împrejurări, n-o pot urma.





Al d-v[oastre] devotat şi recunoscător

M. Eminescu





* * *



„în stare de-a mă duce la d. Maiorescu” - ca să-i citească piesa Lais. În cele din urmă se va duce totuşi şi o va citi, fără a preciza că e o traducere.





Destinatarii scrisorilor





Samson Bodnărescu (1841-1902) poet junimist azi uitat, ironizat de junimişti pentru stilul său obscur, însă apreciat de Maiorescu; a scris şi proză. Era blând, sfios şi tăcut. A fost bibliotecar chiar înaintea lui Eminescu, apoi profesor şi director de şcoli. Prieten cu Eminescu, care a stat la el în prima perioadă după mutarea lui la Iaşi.

destinatar:

[lui Samson Bodnărescu, în 25 nov. 1876, la 26 de ani]



presupus destinatar:

[unui prieten ieşean neidentificat, poate Samson Bodnărescu? - din Berlin, prin 1873 - ciornă]



menţionat:

[lui Negruzzi, din Iaşi, în 3 apr. 1876, la 26 de ani]



[din Floreşti, unui destinatar necunoscut, poate Theodor Rosetti, în vara lui 1878, la 28 de ani - ciornă]





Vasile Burlă (1840-1904) filolog junimist, a polemizat cu Haşdeu pe teme de lingvistică în Convorbiri literare. A fost profesor de limba greacă şi director de liceu. A fost căsătorit scurtă vreme cu poeta Matilda Cugler. Prieten cu Eminescu (se cunoşteau din studenţie, de la Viena), i-a purtat de grijă în perioada bolii, când l-a şi găzduit un timp.

destinatar:

[lui Vasile Burlă, din Liman, lângă Odesa, în 12 aug. 1885, la 35 de ani]

menţionat:

[lui Titu Maiorescu, ministrul învăţământului, în 18 iun. 1875, la 25 de ani]





[lui Petru Novleanu, din Liman, în 15 aug. 1885]





I.L. Caragiale (1852-1912) scriitor şi dramaturg, s-a împrietenit cu Eminescu în adolescenţă, pe când Eminescu era sufleur în trupa unchiului său, Iorgu Caragiale. I-a fost o vreme coleg în redacţia Timpul, unde îl adusese Eminescu. Prietenia între ei s-a stricat după ce Caragiale, devenit revizor şcolar la Neamţ, a flirtat cu Veronica Micle, dar se pare că s-a refăcut înaintea îmbolnăvirii poetului, căci Maiorescu povesteşte cum "Caragiale [...] a izbucnit în lacrămi când a auzit ce e cu Eminescu."



destinatar:

[lui I.L. Caragiale şi Ronetti Roman, din Floreşti, în 13 iul. 1878, la 28 de ani - ciornă]



menţionat:

[către Veronica, în 28 dec. 1881, pe la 32 de ani]



[către Veronica, în 21 feb. 1882, la 32 de ani]



[lui Alexandru Vlahuţă, de la Mănăstirea Neamţului, în 26 ian.1887]





Petre Carp (1839-1919) politician conservator, membru fondator al Junimii. A tradus piesa Macbeth şi a făcut critică literară dură pe la începutul Junimii, dar apoi a abandonat literatura pentru politică. A fost pentru scurtă vreme ministrul instrucţiunii (învăţămâmtului), după Maiorescu, până la căderea guvernului conservator, în 1876, apoi ministru de externe după revenirea lor la putere (mai târziu şi prim-ministru). Ca diplomat la Viena şi Berlin, a fost implicat în negocierea alianţei României cu Germania şi Austro-Ungaria. Era cam singurul junimist filosemit.

destinatar:

[lui Petre Carp, ministrul învăţământului, în 27 mar. 1876, la 26 de ani]



menţionat:

[lui Negruzzi, din Viena, în 16 mai 1871]





Lascăr Catargiu (1823-1899) liderul partidului conservator, fost (şi viitor) prim ministru. Îl preţuia pe Eminescu, după mărturia lui Slavici.

destinatar:



[lui Lascăr Catargiu, liderul partidului conservator, în 15 feb. 1883, la 33 de ani]





Al. Chibici Râvneanu prieten cu Eminescu din vremea studenţiei vieneze; el l-a însoţit pe Eminescu bolnav la Viena şi l-a internat la sanatoriul din Ober-Döbling, iar după temporara însănătoşire, l-a luat de la sanatoriu şi l-a însoţit într-o călătorie în Italia, apoi în drumul spre ţară.

destinatar:

[lui Al. Chibici Râvneanu, din sanatoriul din Ober-Döbling, lângă Viena, în 12/24 ian. 1884, la 34 de ani]





[lui Chibici, din Iaşi, în 20 oct. 1884]





Gheorghe Chiţu (1828-1897) ministrul liberal al instrucţiunii, care îl destituie pe Eminescu din funcţia de revizor şcolar.

destinatar:





[lui Gheorghe Chiţu, în 4 mai 1876]





[lui Gheorghe Chiţu, în 26 mai 1876]





Ion Creangă (1837-1889) scriitor, fost diacon răspopit, s-a împrietenit cu Eminescu pe când el era învăţător şi Eminescu revizor şcolar. Au devenit nedespărţiţi, Eminescu l-a încurajat să scrie şi l-a introdus la Junimea, iar Creangă l-a adăpostit o vreme pe poet în bojdeuca lui. Împreună cu alţi învăţători, a alcătuit un abecedar bazat pe metoda intuitivă (nu pe învăţarea pe de rost practicată în epocă).

destinatar:



[lui Ion Creanga, în 25 dec.1878, pe la 29 de ani]

menţionat:



[lui Gheorghe Chiţu, în 26 mai 1876]



[lui Negruzzi, din Iaşi, în 9-23 feb. 1878, la 28 de ani - ciornă neterminată]



[lui Negruzzi, din Bucureşti, pentru aniversarea Junimii din nov. 1881]





A.C. Cuza (1857-1947) politician de extremă dreaptă; în tinereţe era junimist. L-a vizitat pe Eminescu la Botoşani în timpul bolii, prin 1887, găsindu-l în stare gravă (după cum îi scrie lui Negruzzi, poetul nu vorbea, nu mânca şi era îngrijit de sora sa). A scris şi el versuri în tinereţe şi banii câştigaţi din primul său volum i-a donat lui Eminescu bolnav.

destinatar:

[lui A.C. Cuza, în 5 dec. 1887, la aproape 38 de ani]





Destinatari neidentificaţi



[unui destinatar timişorean neidentificat, poate Petru Cermena? - din Viena, din sutdenţie - între 1869-1871 - ciornă]



[unui prieten ieşean neidentificat, poate Samson Bodnărescu? - din Berlin, prin 1873 - ciornă]



[din Floreşti, unui destinatar necunoscut, poate Theodor Rosetti, în vara lui 1878, la 28 de ani - ciornă]





Gheorghe Eminovici (1812-1884) tatăl lui Eminescu. De origine ţărănească, fiu de dascăl, îl slujeşte pe boierul Balş şi cu ajutorul lui e ridicat la rangul de căminar, apoi cumpără moşia Ipoteşti. Vesel şi glumeţ în societate, dar aspru şi autoritar cu copiii, are o relaţie tenisionată cu Eminescu.

Raluca Eminovici (1816-1876) mama lui Eminescu. Din neam boieresc, fiica stolnicului Vasile Iuraşcu, naşte 11 copii, dintre care 7 (şerban, Nicu, Iorgu, Mihai, Aglae, Harieta, Matei) ajung la maturitate. Fire melancolică, mamă iubitoare, are o relaţie caldă cu Eminescu.



destinatari:

[părinţilor săi, Gheorghe şi Raluca Eminovici, din Viena, în 10 feb. 1872, la 22 de ani]



[părinţilor săi, din Viena, în 18 mar. 1872, la 22 de ani]





[părinţilor săi, din Berlin, în 17 iun. 1873, la 23 de ani]





[părinţilor săi, din Berlin, în 22 iun. 1873]



[tatălui său, din Berlin, între dec. 1873 - ian. 1874, la 24 de ani - ciornă]





[tatălui său, în 4/16 nov. 1874]



[tatălui său, între 10- 25 nov. 1874, la 24 de ani]





[tatălui său, în 18 mar. 1881, la 31 de ani]





menţionaţi:





[fratelui său Şerban Eminovici, în 16 dec. 1871, la aproape 22 de ani]





[unui prieten ieşean neidentificat, poate Samson Bodnărescu? - din Berlin, prin 1873 - ciornă]





[lui Ioan Al. Samurcaş, în 4/16 nov. 1874, la 24 de ani]





[lui Ioan Al. Samurcaş, în 1 dec. 1874, la aproape 25 de ani]





[lui Al. D. Xenopol, în 1879, din Iaşi, 29 de ani - ciornă]





[surorii sale Harieta, în 6 feb. 1880, la 30 de ani]





Harieta Eminovici (1854-1889) sora lui Eminescu, era cea mai ataşată şi apropiată de el dintre fraţi - deşi infirmă, l-a îngrijit pe cu mult devotament în timpul bolii. Era infirmă din copilărie, mergând cu greu, cu un fel de proteze de fier. Nu avea şcoală - învăţase doar abecedarul - dar avea, după spusele poetului, "o înţelepciune naturală cum rar se află". Moare curând după Eminescu, în acelaşi an.

[surorii sale Harieta Eminovici, din Viena, prin feb. 1872, la 22 de ani - ciornă]





[surorii sale Harieta, în 6 feb. 1880, la 30 de ani]





menţionată:





[unui prieten ieşean neidentificat, poate Samson Bodnărescu? - din Berlin, prin 1873 - ciornă]





[fratelui său Şerban Eminovici, în 16 dec. 1871, la aproape 22 de ani]





[părinţilor săi, din Viena, în 18 mar. 1872, la 22 de ani]





[părinţilor săi, din Berlin, în 17 iun. 1873, la 23 de ani]





Şerban Eminovici (1841-1874) fratele cel mai mare al lui Eminescu; a studiat medicina fără să-şi termine studiile; moare la Berlin, nebun şi bolnav de tuberculoză.

destinatar:

[fratelui său Şerban Eminovici, în 16 dec. 1871, la aproape 22 de ani]

menţionat:





[părinţilor săi, din Berlin, în 17 iun. 1873, la 23 de ani]





[tatălui său, în 4/16 nov. 1874]





[lui Ioan Al. Samurcaş, în 4/16 nov. 1874, la 24 de ani]

[tatălui său, între 10- 25 nov. 1874, la 24 de ani]

[lui Ioan Al. Samurcaş, în 1 dec. 1874, la aproape 25 de ani]



[părinţilor săi, Gheorghe şi Raluca Eminovici, din Viena, în 10 feb. 1872, la 22 de ani]



[părinţilor săi, din Viena, în 18 mar. 1872, la 22 de ani]





Titu Maiorescu (1840-1917) critic literar, fondator şi lider al Junimii, om politic conservator, avocat, profesor universitar, autorul unui manual de logică, pentru un timp ministrul instrucţiunii şi cultelor. A fost cel dintâi care a recunoscut valoarea lui Eminescu pe-atunci student în articolul Direcţia nouă în poezia şi proza română şi l-a sprijinit constant, oferindu-i bursă de doctorat (cu promisiunea unei catedre universitare după finalizare), apoi, după abandonarea studiilor, posturile de bibliotecar, revizor şcolar, ziarist la Timpul, iar după îmbonăvirea lui Eminescu s-a ocupat de strângerea de fonduri pentru întreţinerea poetului şi de editarea Poesiilor lui.

destinatar:

[lui Titu Maiorescu, în aug. 1872, la 22 de ani, din Botoşani, în vacanţă]



[lui Titu Maiorescu, ministrul învăţământului, în 18 iun. 1875, la 25 de ani]

[lui Titu Maiorescu, în 2/14 iun. 1883, la 33 de ani]



[lui Titu Maiorescu, din Viena, în 4/16 feb. 1884]



[lui Titu Maiorescu, din Botoşani, în 14/26 mar. 1888, la 38 de ani]



menţionat:

[lui Ioan Al. Samurcaş, secretarului Agenţiei române din Berlin, în 19 sept. 1874, la 24 de ani]





[tatălui său, în 4/16 nov. 1874]





[lui Ioan Al. Samurcaş, în 4/16 nov. 1874, la 24 de ani]

[tatălui său, între 10- 25 nov. 1874, la 24 de ani]



[lui Ioan Slavici, în 20 sept. 1877, la 27 de ani]





[lui Ioan Slavici, în 12 oct. 1877, la 27 de ani]

[lui Negruzzi, din Bucureşti, în 18 mar. 1881, la 31 de ani]



[către Veronica, în 28 dec. 1881, pe la 32 de ani]



[lui Al. Chibici Revneanu, din sanatoriul din Ober-Döbling, lângă Viena, în 12/24 ian. 1884, la 34 de ani]



[lui Negruzzi, de la Mănăstirea Neamţului, în ian. 1887, la 37 de ani]



[lui Nicolae Petraşcu, prin sept.-oct. 1888]





Veronica Micle (1850-1889) poetă, soţia, apoi văduva rectorului Ştefan Micle, care era cu vreo 30 de ani mai vârstnic decât ea şi cu care avea 2 fete; iubita lui Eminescu, cu care a avut o relaţie lungă dar tumultoasă, cu rupturi şi reîmpăcări. Separaţi de distanţă - el la Bucureşti, ea la Iaşi - se vedeau rar, în schimb purtau o frecventă corespondenţă. Au făcut planuri de căsătorie care nu s-au realizat din cauza dificultăţilor materiale (poate şi a opoziţiei lui Maiorescu). A murit la mânâstirea Văratec la scurt timp după moartea poetului (posibilă sinucidere).

destinatară:



[către Veronica, în 30 aug. 1876, la 26 de ani]





[către Veronica, în perioada ian. - iun. 1876, la 26 de ani - ciornă]





[către Veronica, în perioada 5 - 11 aug. 1879, la 29 de ani - ciornă]





[către Veronica, în 28 dec. 1881, pe la 32 de ani]





[către Veronica, în 3 ian. 1882]



[către Veronica, în 11 ian. 1882]



[către Veronica, în 21 feb. 1882, la 32 de ani]





[către Veronica, în 28 feb. 1882]





[către Veronica, prin mar. 1882 ]





[către Veronica, în 27 mai 1882]





[către Veronica, în 31 mai 1882]





[către Veronica, în 3 iun. 1882]





[către Veronica, în 16 iun. 1882, din Constanţa]





[Fragmente de scrisori către Veronica]





menţionată:





[surorii sale Harieta, în 6 feb. 1880, la 30 de ani]





V. G. Morţun (1860-1919) om politic socialist, fost elev al lui Eminescu (care suplinea ore de germană); l-a ajutat în perioada bolii; a scos o ediţie a operelor lui Eminescu, după moartea lui, ce cuprindea şi poezie şi proză.



destinatar:



[lui V. G. Morţun, editor, în 10 nov. 1887, la 37 de ani]





[lui V. G. Morţun, în 22 nov. 1887 - ciornă]





menţionat:





[lui Titu Maiorescu, din Botoşani, în 14/26 mar. 1888, la 38 de ani]





Iacob Negruzzi (1842-1932) fondator şi secretar al Junimii, redactorul revistei Convorbiri literare, om politic conservator (deputat de Iaşi); fiul scriitorului Costache Negruzzi, a scris şi el literatură (versuri, proză, teatru), dar fără succesul tatălui său. A scris şi Amintiri din Junimea.





destinatar:



[lui Iacob Negruzzi, în 17 iun. 1870, din Viena, la 20 de ani]





[lui Negruzzi, din Viena, în 4/16 sept. 1870]





[lui Negruzzi, din Viena, în 6 feb. 1871, la 21 de ani]



[lui Negruzzi, din Viena, în 11 feb. 1871]





[lui Negruzzi, din Viena, în 16 mai 1871]



[lui Negruzzi, din Iaşi, în 3 apr. 1876, la 26 de ani]



[lui Negruzzi, din Bucureşti, în 9-23 feb. 1878, la 28 de ani - ciornă neterminată]





[lui Negruzzi, din Bucureşti, în 18 mar. 1881, la 31 de ani]



[lui Negruzzi, din Bucureşti, pentru aniversarea Junimii din nov. 1881]

[lui Negruzzi, de la Mănăstirea Neamţului, în ian. 1887, la 37 de ani]





Leon Negruzzi (1840-1890) junimist, prefectul judeţului Iaşi, fratele lui Iacob Negruzzi.





destinatar:





[lui Leon Negruzzi, prefectul judeţului Iaşi, prin nov. 1875, la 25 de ani - ciornă]





[lui Leon Negruzzi, prefectul judeţului Iaşi, în dec. 1875]





Petru Novleanu prieten cu Eminescu, s-a interesat de el în perioada bolii.





destinatar:





[lui Petru Novleanu, din Liman, în 15 aug. 1885, la 35 de ani]





[lui Petru Novleanu, din Liman, în 18 aug. 1885]





[lui Petru Novleanu, din Odesa, în 2 sept. 1885]





Leonida Panoplo probabil noul prefect liberal de Vaslui; îi ceruse lui Eminescu, recent destituit din funcţia de revizor, tablouri cu situaţia şcolilor şi învăţătorilor.

destinatar:

[lui Leonida Panoplo, prin mai - iulie 1876, la 26 de ani - ciornă]





Gheorghe Panu (1848-1910) junimist în tinereţe, când polemiza cu Hasdeu pe teme de istorie, apoi ziarist la ziarul Lupta, mai târziu om politic cu orientare politică schimbătoare. Părăseşte Junimea la citirea Scrisorii III, el având atunci simpatii liberale. Relaţiile lui cu Eminescu nu erau prea cordiale, el zeflemisindu-i ideile naţionaliste, dar a încercat să se apropie în timpul bolii poetului. A scris Amintiri de la Junimea din Iaşi.





destinatar:





[lui Gheorghe Panu, de la Mănăstirea Neamţului, în ian. 1887, la 37 de ani]





menţionat:





[lui Negruzzi, din Iaşi, în 3 apr. 1876, la 26 de ani]





Nicolae Petraşcu (1859-1944) junimist bucureştean, diplomat, critic şi memorialist, fratele pictorului Gheorghe Petraşcu. Admirator al lui Eminescu, s-a interesat de el în timpul bolii, în ultimii lui ani, la Bucureşti, deşi abia îl cunoscuse înainte, iar după moartea poetului, în 1892, publică unul dintre primele studii despre viaţa şi opera lui Eminescu.





destinatar:





[lui Nicolae Petraşcu, prin sept.-oct. 1888, la 38 de ani]





[lui Nicolae Petraşcu, tot prin sept.-oct. 1888]





Cleopatra Poenaru Lecca (1838-1900) fiica pictorului Lecca, verişoara lui Caragiale, divorţată (de un anume Poenaru), a inspirat o scurtă dar intensă pasiune lui Eminescu, deşi era cu mulţi ani mai mare ca el, însă l-a respins. Se spunea că ea i-ar fi inspirat poezia Pe lângă plopii fără soţ.



destinatară:





[către Cleopatra, prin sept. - oct. 1880, la 30 de ani - prima ciornă]





[către Cleopatra, prin sept. - oct. 1880, la 30 de ani - a doua ciornă]





Ronetti Roman (1853-1908) pseudonimul unui scriitor, poet şi dramaturg evreu (pe numele real Aron Blumenfeld), cunoscut mai târziu pentru piesa de teatru Manasse şi scandalul din jurul ei; o vreme coleg cu Eminescu şi Caragiale în redacţia Timpul, amic cu amândoi. După mărturia lui T. ştefanelli, Eminescu i-l descrisese ca "un băiat cuminte şi foarte cumsecade".





destinatar:





[lui I.L. Caragiale şi Ronetti Roman, din Floreşti, în 13 iul. 1878, la 28 de ani - ciornă]





menţionat:





[lui Ioan Slavici, în 20 sept. 1877, la 27 de ani]





Ioan Al. Samurcaş secretarul Agenţiei Diplomatice Române din Berlin (unde Eminescu a fost secretar particular al agentului diplomatic).





destinatar:





[lui Ioan Al. Samurcaş, secretarului Agenţiei române din Berlin, în 19 sept. 1874, la 24 de ani]





[lui Ioan Al. Samurcaş, în 4/16 nov. 1874, la 24 de ani]





[lui Ioan Al. Samurcaş, în 1 dec. 1874, la aproape 25 de ani]





menţionat:



[tatălui său, în 4/16 nov. 1874, la 24 de ani]



[tatălui său, între 10- 25 nov. 1874]





Ioan Slavici (1848-1925) scriitor, prieten cu Eminescu din studenţie. Făcea pe atunci, în paralel, armata şi facultatea de drept la Viena; pe Eminescu l-a întâlnit pe la cursuri şi în grupul studenţilor români. Eminescu l-a încurajat şi ajutat să scrie şi să publice în Convorbiri literare. Au fost mai târziu colegi de redacţie la Timpul, iar mai apoi Eminescu a locuit la el (în chirie) până la îmbolnăvire.



destinatar:





[lui Ioan Slavici, în 20 sept. 1877, la 27 de ani]





[lui Ioan Slavici, în 12 oct. 1877, la 27 de ani]

menţionat:





[lui Negruzzi, din Viena, în 4/16 sept. 1870, la 20 de ani]





[lui Negruzzi, din Viena, în 6 feb. 1871, la 21 de de ani]



[lui Negruzzi, din Viena, în 11 feb. 1871]





[lui Negruzzi, din Viena, în 16 mai 1871]

[lui Negruzzi, din Bucureşti, în 9-23 feb. 1878, la 28 de ani - ciornă neterminată]





Alexandru Vlahuţă (1858-1919) poet, prieten, admirator înflăcărat şi epigon al lui Eminescu, s-a interesat de el în perioada bolii, vizitându-l chiar şi la ospiciu. Preţuit considerabil ca poet de contemporanii săi, dar mult mai puţin de generaţiile următoare.





destinatar:





[lui Alexandru Vlahuţă, de la Mănăstirea Neamţului, în 26 ian.1887, la 37 de ani]





Iosif Vulcan (1841-1907) redactorul revistei Familia, revistă pentru românii din Austro-Ungaria, care apărea întâi la Pesta, mai târziu la Oradea, în care a debutat Eminescu şi a publicat poezii în adolescenţă. Se crede că el a schimbat numele debutantului de 16 ani din Eminovici în Eminescu.





destinatar:





[lui Iosif Vulcan, redactorul revistei Familia, în iunie 1883, la 33 de ani]





menţionat:





[lui Negruzzi, din Viena, în 6 feb. 1871, la 21 de ani]





Alexandru D. Xenopol (1847-1920) istoric junimist, fost bursier al Junimii; va scrie „Istoria Românilor din Dacia Traiană”; era preţuit de junimişti, dar şi ironizat pentru "decadenţă" (după Negruzzi). Fiind profesor de liceu, se pare că l-a ajutat pe Eminescu să obţină şi el ore de suplinit. Mai târziu s-a îndepărtat de Junimea din motive politice, apropiindu-se de liberali.





destinatar:





[lui Al. D. Xenopol, în 1879, din Iaşi, 29 de ani - ciornă]





menţionat:





[lui Negruzzi, din Viena, în 4/16 sept. 1870, la 20 de ani]





[lui Ioan Al. Samurcaş, în 4/16 nov. 1874, la 24 de ani]





[lui Titu Maiorescu, ministrul învăţământului, în 18 iun. 1875, la 25 de ani]





[lui Negruzzi, din Bucureşti, în 9-23 feb. 1878, la 28 de ani - ciornă neterminată]





